Reducerea transmiterii
Informații preliminare despre efectul vaccinării asupra limitării efectelor pandemiei
Limitarea efectelor pandemiei poate fi privită din mai multe puncte de vedere.
Urgența majoră ce a motivat eforturile de dezvoltare cât mai rapidă a unor vaccinuri sigure și eficiente pentru o boala pentru care nu există un tratament a fost reducerea presiunii pe sistemele sanitare și limitarea pierderii de vieți omenești. Din acest motiv, ținta principala a studiilor clinice a fost stabilirea eficacității în preventia COVID-19 simptomatic, adică a scăderii riscului de infecție simptomatică cu virusul SARS-CoV-2 în rândul voluntarilor vaccinați comparativ cu grupul placebo (nevaccinați). Exista însă și alte efecte importante ale vaccinării care corelate între ele pot influența semnificativ evoluția pandemiei, cum ar fi protecția față de infecțiile asimptomatice, reducerea transmiterii virusului și durata protecției. Acestea sunt mai dificil de urmărit și de stabilit într-un timp scurt în studiile clinice, însă, o dată cu autorizarea vaccinurilor și inițierea campaniilor de vaccinare în masă astfel de informații importante pot fi colectate.
Un studiu condus de CDC SUA (Centru de Control al Bolilor din SUA), care a urmărit evoluția post-vaccinare a personalului medical și a altor lucrători esențiali cu grad de expunere mare, între Decembrie 2020 – Martie 2021, arată eficiența ridicată a vaccinurilor bazate pe tehnologia ARN-mesager dezvoltate de companiile Moderna si BioNTech/Pfizer (eficiența de 80% la 2 săptămâni de la doza 1 și peste 90% la 2 săptămâni de la doza de rapel).
Cel mai important de menționat este că eficiența în acest caz se referă atât la infecțiile simptomatice cât și la cele asimptomatice. Voluntarii incluși în studiu au fost testați RT-PCR săptămânal. Aceste date sunt promițătoare pentru că reducerea cazurilor, inclusiv a celor asimptomatice, are un impact major asupra reducerii transmiterii bolii. 
Această constatare vine în completarea studiilor observaționale derulate în UK unde se estimează eficiența în jur de 70 % în prevenirea infecției (inclusiv asimptomatice) după prima doză și în Israel unde se estimează eficiența de aprox. 75-85% la 15-28 de zile după doză 1.
Deși reducerea cazurilor de infecție asimptomatică poate prezice destul de bine și limitarea transmiterii, dovezi directe ale impactului vaccinării asupra riscului de transmitere sunt dificil de colectat, motiv pentru care sunt puține studii disponibile cu astfel de informații în momentul de față.
Un studiu amplu derulat în Scoția a urmărit riscul de îmbolnăvire al indivizilor care locuiesc în aceeași casă cu personal medical vaccinat. Concluziile acestui studiu, analizat și de către ECDC (Centrul de Control al Bolilor din Europa) arată că persoanele ce locuiesc cu personal medical vaccinat au o rată cu 30% mai mică a îmbolnăvirii în comparație cu cea observată in populația generală. Ținând cont de faptul ca că persoanele care locuiesc cu personal medical expus la virusul SARS-CoV-2 au un risc de 2 ori mai mare de a dezvolta o formă simptomatică a infecției ce necesită spitalizare și că aceste persoane se pot infecta și din alte surse decât domiciliul, se poate estima că limitarea transmiterii este și mai mare (undeva peste 60%). 
Autoritatea de Sănătate Publică a Marii Britanii, a prezentat datele colectate dintr-un studiu condus de ei, în care au urmărit evoluția persoanelor care locuiesc în aceeași casă cu o persoană vaccinată care s-a infectat totuși cu virusul SARS-CoV-2. Acest studiu demonstrează că probabilitatea transmiterii virusului de la persoana care devine infectată la minim 3 săptămâni după doza 1 de vaccin la persoanele cu care locuiește este redusă cu până la 49%. Majoritatea persoanelor infectate după doza 1 au avut vârsta de pana la 70 de ani, iar procentul de pană la 49% a fost calculat comparând contacții direcți care locuiesc împreună cu persoane nevaccinate infectate și contacții direcți care locuiesc împreună cu persoane vaccinate cu doza 1 infectate.
Un studiu publicat în 23.06.2021 în The New England Journal of Medicine aduce date suplimentare care demonstrează limitarea transmiterii virusului de către persoanele vaccinate.
HOSTED ( Household Transmission Evaluation Dataset) conține datele despre toate cazurile de COVID-19 confirmate în laborator din UK pentru care era disponibilă și adresa de reședință (aproape 1 milion de cazuri incluse). S-a ținut cont de momentul dezvoltării infecției secundare de la diagnosticul cazului index (2 – 14 zile de la diagnosticul cazului index) și de momentul vaccinării cazului index (21 de zile / mai mult de la infectia diagnosticată).
Concluzia analizei este că vaccinarea cu doar o doză a redus de aproape 2 ori riscul de transmitere (probabilitatea de transmitere a fost cu 40-50% mai mică în locuințele pacienților infectați la minim 21 de zile de la prima doza). În plus, 93% din persoanele din studiu nu primiseră încă decât prima doză de vaccin în momentul analizei. Este de așteptat ca eficiența să fie și mai mare după doza de rapel.
Datele au fost acumulate în perioada 04.01.2021 – 28.02.2021, în care în UK au fost administrate vaccinurile Comirnaty ( BioNTech/ Pfizer) și Vaxzevria ( Oxford/ AstraZeneca) iar tulpina dominantă era alfa (B.1.1.7 identificată inițial în Marea Britanie). Tulpina delta (B.1.617.2, identificată initial în India) pare a fi mai transmisibilă, prin urmare este importantă vaccinarea cu schema completă.
Aceste studii sunt foarte încurajatoare si ajută să înțelegem mai bine beneficiile vaccinării atât pentru individul vaccinat cât și pentru persoanele din jurul lor.