Cum acționez dacă am simptome sau sunt confirmat cu COVID-19
Sunt răcit și resimt dureri în gât, nas înfundat, etc. Cum îmi dau seama dacă e grav, dacă e doar o simplă viroză, gripă sau dacă sunt infectat cu noul Coronavirus?
Recomandarea generală este să evitați interacțiunea cu alte persoane și să rămâneți acasă. De asemenea, dacă evitarea interacțiunii cu alte persoane este imposibilă, vă recomandăm să purtați mască atunci când interacționați cu alte persoane, inclusiv cu membrii familiei.
Prezența acestor simptome nu presupune automat infectarea cu noul Coronavirus (COVID-19).
Asigurați-vă că aveți la îndemână un termometru pentru a vă măsura regulat temperatura corporală.
Primul pas este sa sunați medicul de familie și să-i descrieți simptomele. Medicul dumneavoastră vă va îndruma dacă este necesar sau nu să efectuați un test pentru COVID-19 și care este medicația care trebuie să o administrați.
(NOTĂ: Simptomele cel mai des intalnite in cazul infectiei COVID-19 sunt: tuse seacă, febră, scurtarea respirației, pierderea bruscă a mirosului, a gustului, sau a ambelor. La aceste simptome se pot asocia dureri de cap, dureri musculare. Copiii cu vârsta până în 16 ani pot prezenta manifestări gastro-intestinale (vărsături, diaree) neasociate cu alimentația.)
Starea mea de sănătate s-a alterat brusc, am dureri musculare, febră, tușesc, am rămas fără gust și miros, am diaree și dureri de cap. Nu am călătorit în ultima vreme în afara țării, nu am fost în zone aglomerate, nu am mers la restaurant sau la vreo petrecere, am purtat masca la serviciu, în mijloacele de transport în comun și nu am cunoștință să fi intrat în contact cu vreo persoană depistată pozitiv cu noul Coronavirus (COVID-19). Ce fac? Cum aflu dacă sunt sau nu infectat cu COVID-19?
Și în acest caz, primul la care trebuie să apelați este medicul de familie care va face o evaluare telefonică a stării dvs. și va decide calea de urmat. Medicul poate decide, în această situație, că trebuie să vă testați pentru COVID-19 și, ca atare, vă îndruma să sunați la Direcția de Sănătate Publică și să menționați toate simptomele. În tot acest timp, încercați pe cât de mult posibil să stați departe sau chiar să vă izolați de restul familiei, dacă vă permite spațiul locuinței. Rămâneți în casă și așteptați serviciul de ambulanță, ce vă va consulta, va realiza testarea la domiciliu, sau dacă situația o impune, vă va transporta la spital.
În cazul persoanelor simptomatice, precum dumneavoastră, testarea se face conform protocolului, gratuit.
De asemenea, există posibilitatea să vă testați „la cerere”, însă această opțiune este contra cost. Dacă mergeți la un centru de testare pentru a efectua testul „la cerere”, optați pe cât posibil pentru un mijloc de transport individual și respectați cu strictețe toate măsurile sanitare (mască, distanță, igiena mâinilor).
Mă simt foarte rău de câteva zile, nu știu să fi intrat în contact cu vreo persoană bolnavă de Coronavirus, dar totuși mi-e teamă că am COVID-19.
Sunați medicul de familie pentru orice problemă de sănătate. Doar dacă, în cazul puțin probabil, medicul dvs. nu răspunde la telefon și starea dvs. de sănătate se înrăutățește, atunci sunați la 112.
Copilul meu de 4 ani a mers la grădiniță, iar educatoarea a fost diagnosticată cu COVID-19. Copilul nu a purtat mască, însă educatoarea a purtat masca. Copilul nu are nici un simptom și se spune că cei mici sunt mai degrabă asimptomatici decât adulții. Mă tem că este purtător, iar noi părinții am putea să luăm de la el. Cum procedez?
Cel mai probabil în acest caz, educatoarea a stat în aceeași sală de clasă cu copilul mai mult de 15 minute, iar copilul nepurtând mască este contact direct. Educatoarea are obligația să declare la DSP toți contacții direcți pentru desfășurarea anchetei epidemiologice.
Întreaga grupă își va suspenda activitatea timp de 14 zile. Copilul dvs. are indicația de carantină timp de 14 zile. În această situație, unul dintre părinți va rămâne acasă împreună cu copilul. Copilul și părintele ce rămâne acasă se vor izola pe cât posibil de restul familiei.
Contactati medicul de familie și informați-l despre faptul că minorul este contact direct cu caz confirmat. În cazul în care copilul manifestă simptome clinice informați medicul și urmați indicațiile acestuia. Dacă cel mic este pozitiv, atunci toți membrii familiei care locuiesc în aceeași casă vor fi considerați la rândul lor contacți direcți și se va dispune carantina pentru 14 zile, cu excepția persoanelor care sunt vaccinate cu schema completă sau a persoanelor care au trecut prin boală și se află în perioada cuprinsă între 14 și 180 de zile de la diagnosticare cu COVID – 19.
Am petrecut câteva ore la terasă cu un amic, nici unul nu a purtat mască. La două zile distanță, el a fost diagnosticat cu COVID-19, însă eu nu am nici un simptom. Ce trebuie să fac?
În acest caz, cu excepția situației în care sunteți vaccinat cu schema completă sau a persoanelor care au trecut prin boală și se află în perioada cuprinsă între 14 și 180 de zile de la diagnosticarea cu COVID – 19, sunteți contact direct și trebuie să rămâneți la domiciliu pentru următoarele 14 zile. Sunați medicul de familie care va anunța Direcția de Sănătate Publică de faptul că vă are sub observație, iar DSP va dispune carantina în cazul dv. Având în vedere că nu ați dezvoltat simptome, iar starea de sănătate este bună, nu este necesară testarea. Medicul de familie va păstra legătura cu dvs. până la epuizarea celor 14 zile.
Mă număr printre persoanele care au luat contact direct cu o persoană confirmată cu COVID-19, dar Direcția de Sănătate Publică nu mi-a comunicat când voi fi testat. Pot alege să realizez un test „la cerere”, contra cost, la un centru de testare ales de mine?
Sunteți considerat contact direct dacă ați avut contact apropiat, conform definiției INSP, în ultimele 3 zile înainte ca persoana confirmată să dezvolte simptome, sau în ultimele 3 zile de la data prelevării probei persoanei confirmate. Din moment ce vă numărați printre contacții direcți ai unei persoane confirmată pozitiv cu noul Coronavirus (COVID-19), Direcția de Sănătate Publică emite o decizie de carantinare de 14 zile de la data ultimului contact cu persoana confirmată, prin care vă este interzis să părăsiți domiciliul. Testarea dumneavoastră se va face doar în cazul în care manifestați simptome specifice. Chiar în cazul în care v-ați testa la cerere, un eventual test negativ nu reduce perioada de carantinare. Ieșirea temporară din carantină pentru efectuarea unui test este posibilă doar cu acordul DSP, care emite decizie în acest sens.
Este important de știut faptul că persoanele vaccinate cu schema completă și cele care au trecut prin boală și se află în perioada cuprinsă între 14 și 180 de zile de la diagnosticarea cu COVID – 19, nu intră în carantină dacă au luat contact cu o persoană confirmată pozitiv, însă și în acest caz se recomandă anunțarea medicului de familie și observare stării de sănătate.
Au trecut cele 14 zile de când m-am izolat la domiciliu cu diagnostic pozitiv de COVID-19. Mă simt foarte bine, nu mai am simptome, dar nu mă sună nimeni să-mi spună ce să fac. Cum procedez ? Pot să ies din casă?
În cazul în care ați epuizat perioada de 14 zile, dispusă prin decizia DSP, puteți părăsi locuința. Contactați medicul de familie, care v-a monitorizat în toată această perioadă pentru a vă confirma vindecarea către DSP și pentru a primi sfaturi în ceea ce privește conduita dumneavoastră ulterioară.
Dacă vin din țările de pe lista roșie care sunt condițiile pe care trebuie să le îndeplinesc ca să nu intru în carantină?
Cetățenii care sosesc în România de pe statele aflate în zona roșie intră în carantină, la domiciliu sau instituționalizată, cu următoarele excepții:
- Dacă fac dovada vaccinării cu schema completă, schema finalizată în urmă cu cel puțin 10 zile;
- Dacă fac dovada trecerii prin boală și dacă se află în intervalul cuprins între 14 și 180 de zile de la diagnosticarea cu SRAS-COV-2;
- Copiii cu vârsta mai mica sau egală cu 6 ani;
- Copiii cu vârsta între 6 și 16 ani, cu condiția prezentării rezultatului negativ al unui test RT-PCR efectuat cu cel mult 72 de ore îaintea intrării în țară sau a îmbarcării în avion;
- Persoanele aflate în tranzit, dacă părăsesc România în cel mult 24 de ore de la intrarea pe teritoriul tării
- Persoanele care rămân pe teritoriul național pentru o perioadă mai mică de 3 zile (72 de ore) și prezintă rezultatul negativ al unui test RT-PCR pentru infecția cu virusul SARSCoV-2, efectuat cu cel mult 72 de ore înaintea îmbarcării (pentru cei care călătoresc cu mijloace de transport în comun) sau intrării pe teritoriul național (pentru cei care călătoresc cu mijloace proprii). În situația în care persoanele nu părăsesc teritoriul național în cele 3 zile (72 de ore), cu informarea direcției de sănătate publică din județul în care locuiesc sau în care au adresa declarată la intrarea în țară, vor fi carantinate pentru o perioadă de 14 zile, începând cu cea de-a patra zi ulterioară intrării pe teritoriul României;
- Categoriile profesionale exceptate de la carantină prin hotărâri ale CNSU sau hotărâri de guvern.
Atenție! Persoanele peste 16 ani nu sunt exceptate de la carantină atunci când vin din zonele roșii chiar dacă prezintă rezultatul negativ al unui test RT-PCR, cu excepția situației în care părăsesc teritoriul național în cel mult 3 zile (72 de ore).
Doar în cazul persoanelor care sosesc din state aflate în zona galbenă, adulții pot folosi și ei rezultatul negativ al unui test RT-PCR pentru a fi exceptați de la carantină
Cum pot afla dacă intru în carantină sau ce condiții trebuie să îndeplinesc dacă plec din România în altă țară?
Informațiile privind condițiile de călătorie sunt postate și actualizate pe siteul web a Ministerului Afacerilor Externe, la capitolul condiții de călătorie.
De asemenea, pe paginile web ale ambasadelor României acreditate în respectivele țări sunt postate informații privind condițiile ce trebuie respectate în statele gazdă.
Cum mă pot proteja de varianta delta a virusului?
Măsurile sanitare de protecție recomandate în cazul variantei delta a SARS-COV-2 sunt aceleași ca pentru celelalte variante: evitarea zonelor aglomerate, evitarea contactului cu persoanele care sunt pozitive sau suspecte, purtarea măștii de protecție, igiena corectă a mâinilor, evitarea contactului cu suprafețe atinse des de alte persoane.
Varianta delta este mai contagioasă și se transmite mai ușor, însă măsurile de protecție recomandate până acum sunt eficiente și împotriva acestei tulpini, dacă sunt aplicate corect.