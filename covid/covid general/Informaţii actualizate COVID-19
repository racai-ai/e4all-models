Informaţii actualizate COVID-19
Începând din 13 august 2021, pentru trecerea frontierelor de stat, la nivelul țărilor UE, vor fi recunoscute ca documente doveditoare ale vaccinării, trecerii prin boală și ale rezultatului negativ al unui test RT-PCR doar certificatele digitale.
Certificatele digitale COVID-19 pentru călătoriile în UE se pot descărca din portalul https://certificat-covid.gov.ro/.
Întrebări frecvente legate de certificatul digital:
1. Dacă o persoană a trecut prin boală și deține certificat digital mai are nevoie de test RT-PCR negativ pentru a călători?
Nu, nu are nevoie și de test, cu condiția să se înscrie în perioada cuprinsă între 14 și 180 de zile de la confirmarea bolii.
2. Pentru cetățenii care vin din țările non-UE, la intrarea într-o țară europeană, deținerea certificatului digital reprezintă o condiție de acces?
Dacă cetățenii care vin din state non-UE sunt cetățeni ai unor țări UE, își scot certificate digitale din statul a cărei cetățenii o au sau unde au rezidență.
Dacă cetățenii sunt ai unui stat non-UE, nefiind posibilă emiterea unui certificat digital în respectivul stat, cetățenii trebuie să prezinte documente emise de autoritățile naționale din țara non-UE.
3. Dacă deții certificat digital european și călătorești dintr-o țară inclusă pe lista roșie, la intrarea într-o țară UE aflată pe lista galbenă sau pe cea verde, mai intri în carantină?
Dacă deții certificat digital care atestă vaccinarea sau trecerea prin boală, nu intri în carantină. Dacă deții certificat digital care atestă doar rezultatul negativ al unui test RT PCR, da, intri în carantină.
4. În cazul copiilor, este nevoie de certificat digital pentru a călători?
Minorii în vârstă de până la 6 ani nu au nevoie de niciun document doveditor. Copiii în vârstă de la 6 ani la 12 ani au nevoie de dovada rezultatului unui test RT PCR negativ, validat de certificatul digital, obținut cu acordul părinților.
În cazul minorilor cu vârsta între 12 și 14 ani, este necesar certificatul digital obținut cu acordul părinților, document care să ateste vaccinarea sau rezultatul unui test RT PCR negativ.
Certificatul digital care să ateste vaccinarea sau rezultatul negativ al unui test RT PCR negativ este necesar și în cazul minorilor cu vârsta între 14 și 18 ani, dar, în această situație, nu mai este nevoie de acordul părinților pentru obținerea certificatului digital.
5. Cetățenii trebuie să plătească pentru eliberarea certificatului digital?
Certificatul digital este gratuit, iar timpul de generare poate fi de la câteva secunde, până la o oră, în funcție de numărul de solicitări. În momentul generării certificatului, persoana care l-a solicitat este notificată prin e-mail.
6. Cum se poate accesa și vizualiza certificatul digital?
Certificatele digitale pot fi accesate și vizualizate atât din lista de certificate – prin selectarea certificatului, cât și prin descărcarea efectivă, în format *pdf a documentului, care se poate tipări.
Pentru suport în emiterea certificatelor sau obținerea altor informații privind utilizarea lor, a fost operaționalizat un Call Center la numărul de telefon 021.414.44.25.
7. Trecerea frontierei este posibilă și fără deținerea acestor certificate?
Da, cetățenii pot tranzita frontiera și fără aceste certificate, dar cu respectarea normelor naționale de carantină din fiecare stat. Deținerea certificatului digital simplifică procedurile și scurtează timpul de trecere a frontierei. La intrarea pe teritoriul României, cetățenii care dețin certificate digitale au acces pe culoarul verde. În absența acestui document, procedurile de verificare necesită mai mult timp.
Prin intermediul platformei https://chestionar.stsisp.ro aveți posibilitatea să completați, în mod electronic, Declarația privind intrarea pe teritoriul României, solicitată de către Direcția de Sănătate Publică, care este prevăzută în Anexa nr. 3 la Ordinul ministrului sănătății nr. 414/2020 privind instituirea măsurii de carantină pentru persoanele aflate în situația de urgență de sănătate publică internațională determinată de infecția cu COVID-19 și stabilirea unor măsuri în vederea prevenirii și limitării efectelor epidemiei. Declarația menționată anterior trebuie completată înainte de îmbarcare.
 Dacă sunteți în străinătate și doriți să aflați informații legate de prevenirea infectării cu virusul SARS-CoV-2, puteți apela numărul de telefon: +4021.320.20.20 din orice rețea, cu tarif normal.
Linia telefonică este destinată strict informării cetățenilor și nu este un număr de urgență!
Ministerul Afacerilor Externe recomandă cetățenilor români aflați în situații dificile:
- să contacteze misiunea diplomatică sau oficiul consular din statul în care se află: www.mae.ro/romanian-missions sau să apeleze numărul de telefon 0040 21 431 20 59 pentru notificarea prezenței în statele în care se află la acest moment și comunicarea datelor de contact.
Certificatul digital al UE privind COVID
Certificatele digitale se eliberează de către Ministerul Sănătății începând cu 1 iulie 2021 la următoarea adresă: https://certificat-covid.gov.ro. Pentru furnizarea de asistență în obținerea certificatului digital puteți apela numărul de telefon: +4 021 414 44 25.