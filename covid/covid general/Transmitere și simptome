Transmitere și simptome
COVID-19 este o boală nouă. Încă descoperim cum se transmite, cât de grave sunt consecințele și în ce măsură se poate răspândi în România. Vom ține această pagină actualizată cu ultimele informații, pe măsură ce ele apar.
Cum se transmite COVID-19
Transmiterea virusului SARS-CoV-2 se face pe cale respiratorie, prin picături de secreţie, produse când o persoană infectată tuşeşte, strănută, vorbește sau respiră și se află în imediata apropiere a altor persoane.
Virusul a fost, de asemenea, izolat din materiile fecale ale cazurilor infectate, indicând că transmiterea fecală-orală ar putea fi, de asemenea, o cale de infecție.
Transmiterea indirectă prin obiecte contaminate este de asemenea posibilă. Picăturile de secreție pot ateriza pe suprafețe cu care alții intră în contact și sunt apoi infectați atunci când își ating nasul, gura sau ochii. Virusul poate supraviețui pe suprafețe, între câteva ore (cupru, carton) până la câteva zile (plastic și oțel inoxidabil). Cu toate acestea, cantitatea de virus viabil scade în timp și este posibil să nu fie întotdeauna prezentă în cantități suficiente pentru a provoca infecția.
Dovezile actuale privind transmiterea în uter a virusului SARS-CoV-2 sunt neconcludente. Un număr limitat de cazuri au fost raportate, cu stare generală bună și fără boală severă pentru nou-născut.
Perioada de incubație pentru COVID-19 (adică timpul dintre expunerea la virus și apariția simptomelor) este în prezent estimată a fi între 2 și 14 zile.
Poate fi cineva contagios chiar daca nu are niciun simptom?
Perioada de contagiozitate poate începe cu aproximativ două zile înainte de apariția simptomelor, dar persoanele sunt cel mai infecțioase în timpul perioadei simptomatice, chiar dacă simptomele sunt ușoare și nespecifice. Perioada infecțioasă este estimată să dureze opt până la 10 zile în cazurile moderate și până la două săptămâni în medie în cazurile severe.
Virusul poate fi transmis atunci când persoanele infectate prezintă simptome precum tuse. O persoană care este infectată poate transmite, de asemenea, virusul cu până la două zile înainte de a prezenta simptome; măsura în care astfel de infecții asimptomatice contribuie la transmiterea generală nu este clară în prezent.
Simptomatologie
Simptomele infecției cu virusul SARS-CoV-2 variază în severitate, de la forme asimptomatice până la forme grave, soldate cu deces.
Cele mai frecvente simptome sunt: febră, tuse, durere în gât, slăbiciune generală, oboseală și durere musculară. Anosmia (pierderea simțului mirosului) și ageuzia (pierderea simțului gustului) au fost recunoscute ca simptome in cadrul infecției cu virusul SARS-CoV-2.
Cele mai severe cazuri pot dezvolta pneumonie, sindrom de detresă respiratorie acută și alte complicații, toate putând duce la deces.
Riscul de a dezvolta forme severe il au persoanele cu vârsta înaintată. Persoanele cu vârsta peste 60 de ani și cele cu multiple condiții de sănătate subiacente (de exemplu, hipertensiune arterială, diabet, boli cardiovasculare, boli respiratorii cronice și imunosupresie) sunt considerate a fi mai expuse riscului de a dezvolta simptome severe. Bărbații din aceste grupuri par, de asemenea, să prezinte un risc mai mare decât femeile.
Datele existente pâna acum indică faptul că femeile însărcinate care s-au infectat cu virusul SARS-CoV-2 prezintă simptome similare cu cele care nu sunt gravide. Femeile gravide care au diabet zaharat și / sau sunt obeze pot prezenta forme clinice severe de boala.
Există vreun tratament?
Nu exista un tratament specific, acesta este in general simptomatic.Tratamentul pentru persoanele care sunt spitalizate cu infectie SARS-CoV-2 severă este în mare măsură de susținere (de exemplu, oxigenoterapie, gestionarea fluidelor), utilizând în principal o abordare simptomatică, vizând mai degrabă simptomele decât virusul.
Mai multe produse farmaceutice au fost studiate sau sunt în prezent studiate în cadrul studiilor clinice pentru a evalua siguranța și eficacitatea acestora ca tratamente potențiale pentru COVID-19. Există dovezi că utilizarea corticoterapiei este benefică pentru boala severă. Mai multe medicamente și preparate de anticorpi sunt în curs de evaluare.
Măsuri de prevenire a infecției cu SARS-CoV-2
A. Măsuri nespecifice
Principalele modalități prin care puteți evita infectarea sunt păstrarea distanței față de ceilalți (1,5-2 m), purtarea unei măști în situații în care distanța fizică nu este posibilă și menținerea mâinilor curate.
1. Evitați locurile aglomerate;
2. Evitați contactul apropiat cu persoanele care tușesc și au febră;
3. Utilizați măștile de protecție, atât în interior (de exemplu, supermarketuri, magazine și transport public), cât și în exterior în situații aglomerate (piețe publice, târguri), mai ales în zonele cu incidență crescută a infecției și când distanța fizică nu poate fi garantată;
4. Spălați-vă des pe mâini cu apă și săpun timp de cel puțin 20 de secunde, sau cu soluții pe bază de alcool;
5. Evitați să vă atingeți fața cu mâinile nespălate, virusul pătrunde în corp prin nas, gură și / sau ochi
6. Tușiți sau strănutați în cot sau folosiți un șervețel de unică folosință. Dacă utilizați un șervețel, aruncați-l cu atenție după o singură utilizare și apoi spălați-vă pe mâini.
7. Dacă vă simțiți rău, rămâneți acasă. Dacă dezvoltați orice simptom care sugerează infecția cu virusul SARS-CoV-2, contactați imediat medicul dumneavoastra pentru sfaturi.
8. Autoizolați-vă dacă știți că sunteți infectat cu virusul SARS-CoV-2 sau dacă aveți simptome ale unei infecții respiratorii acute, cum ar fi tuse, febră, dureri în gât sau secreții nazale.
B. Măsuri specifice- Vaccinarea
Vaccinurile COVID-19 își propun să prevină infecția prin declanșarea unui răspuns imun. Vaccinurile sigure și eficiente sunt un instrument puternic în asigurarea sănătății publice, iar disponibilitatea lor reprezintă un moment important în eforturile de control al pandemiei.
Vaccinurile COVID-19 sunt dezvoltate urmând aceleași cerințe legale pentru calitate, siguranță și eficacitate ca și pentru toate celelalte vaccinuri.
Agenția Europeană pentru Medicamente (EMA) evaluează vaccinurile COVID-19 în raport cu aceleași standarde înalte ca și pentru toate celelalte vaccinuri înainte ca acestea să fie autorizate pentru utilizare în UE de către Comisia Europeană.
Informații despre vaccinurile COVID-19 aprobate și utilizate in Romania precum si raspunsuri la întrebarile dvs despre vaccinare gasiti pe site-ul Comitetului Național de Coodonare a Activitătii de Vaccinare (CNCAV)