Durata protecției
Durata protectiei oferite de vaccin sau de infecția naturala poate varia în funcție de răspunsul individual, de gradul de expunere, dar și de capacitatea de adaptare a virusului și apariția unor variante virale noi care pot avea caracteristici diferite (de ex. infecțiozitate mai crescută, simptomatologie mai severă, etc.). Din acest motiv este foarte importantă atingerea rapidă unei acoperiri vaccinale cat mai mari pentru a limita transmiterea virusului și, în consecință, pentru a reduce șansele acestuia de mutație și frecvența de apariție a tulpinilor noi.
Cum este evaluată durata protecției oferită de un vaccin?
Pentru ca vaccinurile împotriva COVID-19 au fost dezvoltate relativ recent, nimeni nu poate spune cu certitudine în momentul de față care este durata protecției sau daca va fi necesară la un moment dat revaccinarea. Perioada de timp în care suntem protejati după vaccinare poate fi stabilita doar prin observarea îndelungată a voluntarilor cărora le-a fost administrat vaccinul în cadrul studiilor clinice.
Din acest motiv, studiile clinice necesare pentru a stabili durata imunității sunt inca in derulare, iar datele provenite din acestea continuă să apară pe parcurs. Din documentele publicate de EMA, termenele limită pentru depunerea rapoartelor finale asupra eficacitatii sunt: decembrie 2023 pentru vaccinului Comirnaty (dezvoltat de BioNTech/Pfizer), decembrie 2022 pentru COVID-19 Vaccine Moderna, mai 2022 pentru Vaxzevria (vaccinul dezvoltat de AstraZeneca) si decembrie 2023 pentru COVID-19 Vaccine Janssen. În plus, durata protectiei după vaccinare poate fi monitorizata pe termen mult mai lung în cadrul studiilor de farmacovigilență derulate pe toată durata utilizării vaccinului.
Ce arată datele colectate până acum despre durata protectiei?
Companiile care au inițiat printre primele studiile clinice au început deja colectarea și publicarea de date interimare la 6 luni de la vaccinare care arată că protecția împotriva COVID-19 se menține pentru cel puțin câteva luni la nivelul calculat în momentul depunerii datelor pentru autorizare. Mai multe date, pe un termen mai lung și pentru celelalte vaccinuri autorizate sunt așteptate în viitorul apropiat.
Din datele colectate în urma monitorizării voluntarilor din studiile clinice făcute publice de compania Pfizer despre vaccinul Comirnaty se pot extrage urmatorele:
Eficacitate de peste 91% împotriva cazurilor simptomatice, observată pe o perioada cuprinsa 7 zile pana la 6 luni după doza 2.
Analiza a fost efectuată pe datele colectate în urma monitorizării pana la 6 luni a 46.307 participanți în care au fost confirmate 927 cazuri de infecție simptomatică, dintre care 850 în ramura nevaccinată și 77 în ramura vaccinata, eficacitatea calculată fiind de 91,3 % ( IC 95%: 89, 93.2).
Eficacitate foarte mare în prevenirea cazurilor severe de boală
– 32 de cazuri cu forma severă (conform definiției CDC) în grupul nevaccinat față de 0 în grupul vaccinat
Rezultate promițătoare din studiul efectuat în Africa de Sud unde dominanta este tulpina B.1.351;
au fost raportate 9 cazuri în grupul nevaccinat față de 0 cazuri în grupul vaccinat într-un studiu cu 800 de persoane înrolate. Cele 9 probe au fost secvențiate și 6 din acestea au fost confirmate ca fiind tulpina B.1.351.
https://www.pfizer.com/news/press-release/press-release-detail/pfizer-and-biontech-confirm-high-efficacy-and-no-serious
Din datele colectate în urma monitorizarii voluntarilor din studiile clinice făcute publice de compania Moderna despre vaccinul impotriva COVID-19 se pot extrage urmatorele:
Eficacitate peste 90% împotriva cazurilor simptomatice, observată pe o perioada de 14 zile pana la 6 luni după doza 2.
Eficacitate de peste 95% în prevenirea cazurilor severe de boală
Calculele sunt bazate pe aproximativ 900 de cazuri de infecție asimptomatică acumulate, dintre care în jur de 100 au fost forme severe.
https://investors.modernatx.com/news-releases/news-release-details/moderna-provides-clinical-and-supply-updates-covid-19-vaccine/
Persistența răspunsului în anticorpi pentru cel puțin 6 luni de la administrarea dozei de rapel
Cu toate că nu se cunosc parametrii imuni corelați cu protecția (cum ar fi titrul minim de anticorpi ce ar fi necesar pentru protecție), anticorpii neutralizanți ramân detectabili cel puțin până la 6 luni de la vaccinare, iar rata de scadere în timp prezice o persistență și mai îndelungată a răspunsului în anticorpi.
Colectarea datelor din studii continuă, inclusiv pentru determinarea efectului unei doze suplimentare de rapel în privința extinderii protecției, cât și pentru creșterea eficacității împotriva variantelor virale nou apărute.
https://www.nejm.org/doi/full/10.1056/NEJMc2103916
Dar pentru vaccinurile dezvoltate de AstraZeneca si Johnson & Johnson?
Încă nu există date pe termen lung despre durata protecției în urma vaccinarii cu Vaxzevria (produs de AstraZeneca) sau cu COVID-19 vaccine Janssen (produs de Johnson & Johnson) care au început studiile clinice ceva mai târziu, dar aceste date sunt așteptate în viitorul apropiat.