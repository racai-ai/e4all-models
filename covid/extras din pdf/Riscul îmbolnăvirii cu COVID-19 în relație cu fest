Riscul îmbolnăvirii cu COVID-19 în relație cu festivitățile de sfârșit de an
După o extindere a intervențiilor non-farmaceutice implementate în mai multe State Membre începând cu sfârșitul lunii octombrie, a fost observată pentru EU / EEA și Marea Britanie o tendință generală recentă de scădere a ratei de notificare a COVID-19 în ultimele 14 zile și a ratei săptămânale de pozitivitate la testare. Cu toate acestea, transmiterea SARS-CoV-2 în EU / EEA și Marea Britanie rămâne ridicată în comparație cu nivelurile scăzute observate în timpul verii.
Sfârșitul anului a fost în mod tradițional asociat cu activități precum adunări de sărbători, cumpărături și călătorii, care ar prezenta riscuri suplimentare semnificative pentru intensificarea transmiterii SARS-CoV-2. Un factor agravant este că există rapoarte despre ceea ce a fost descris ca „oboseală pandemică”, unele persoane fiind demotivate să urmeze măsurile de protecție recomandate, în special în această perioadă.
Ridicarea măsurilor prea devreme ar duce la o creștere a numărului de cazuri și de spitalizări și aceasta s-ar întâmpla foarte rapid dacă măsurile ar fi ridicate brusc. Dacă măsurile de răspuns puse în aplicare în octombrie sau noiembrie ar fi ridicate la 21 decembrie, estimările prin modelling sugerează că o nouă creștere a numărului de spitalizări cu COVID-19 ar putea avea loc încă din prima săptămână a lunii ianuarie 2021. Dacă măsurile de răspuns vor fi ridicate pe 7 decembrie, este estimat că această creștere ar putea avea loc înainte de 24 decembrie.
În situația epidemiologică actuală din EU / EEA și Marea Britanie, cu cât măsurile sunt ridicate mai devreme, cu atât crește mai mult și mai rapid numărul de cazuri, de spitalizări și de decese, cauzând o presiune suplimentară asupra sistemelor de sănătate.
În contextul situației epidemiologice actuale din majoritatea statelor membre ale EU, orice adaptare a măsurilor ar trebui întreprinsă într-o manieră țintită, proporționată și coordonată, în funcție de caracteristicile epidemiologice predominante și de vulnerabilitatea populației la nivelul căreia sunt aplicate măsurile și comunicate în mod clar, pentru a atenua riscul creșterii transmiterii la sfârșit de an, luând în considerare și impactul social, personal și economic pentru populație.
Ce risc este evaluat?
În acest document ECDC evaluează riscul transmiterii SARS-CoV-2 în populația generală și la persoanele vulnerabile din punct de vedere medical în EU / EEA și Marea Britanie, din perspectiva festivităților de sfârșit de an.
Având în vedere situația epidemiologică actuală și măsurile puse în aplicare, precum și anticiparea reuniunilor, evenimentelor, a mobilității și a „oboselii pandemice”, riscul pe care îl prezintă pandemia COVID-19 pentru populația generală este evaluat ca fiind mare. Pentru persoanele vulnerabile, inclusiv persoanele în vârstă și persoanele cu condiții medicale pre-existente, riscul este evaluat ca fiind foarte mare.
Opțiuni pentru răspuns
În cadrul pregătirilor pentru sezonul festiv de la sfârșitul anului, următoarele opțiuni de răspuns ar trebui luate în considerare, împreună cu recomandările publicate în strategia Comisiei "Staying safe from COVID-19 during winter" și cu cele mai recente recomandări ale ECDC pentru implementarea intervențiilor non-farmaceutice împotriva COVID-19:
- Abordarea oboselii pandemice ar trebui să fie elementul cheie al activităților de comunicare a riscului. Complianța cetățenilor este esențială pentru succes și este mai probabil să se realizeze dacă măsurile sunt clare, proporționate, transparente și susținute de obiective cuantificate și ținte epidemiologice.
- Asigurarea distanțării fizice, a igienei mâinilor și a celei respiratorii, utilizarea măștilor faciale, în special în spații închise sau când distanțarea fizică nu poate fi garantată, precum și o ventilație suficientă sunt măsuri esențiale care ar trebui aplicate în orice context;
- Anularea sau limitarea dimensiunii și duratei reuniunilor sociale și a evenimentelor, oferind alternative online atunci când este posibil, încurajarea numai a întrunirilor familiale;
- Recomandarea de mici „bule sociale” înainte și în timpul sezonului festiv, auto-carantina înainte de întrunirile de familie și între prieteni, încurajarea alternativelor online și protejarea populațiilor vulnerabile din punct de vedere medical și social;
- Intensificarea testării, a izolării cazurilor și a supravegherii epidemiologice a contacților;
- Asigurarea capacității necesare de asistență medicală, inclusiv a numărului de personal necesar;
- Restricțiile internaționale de călătorie, testarea sistematică și carantinarea călătorilor nu sunt recomandate în situația epidemiologică actuală.