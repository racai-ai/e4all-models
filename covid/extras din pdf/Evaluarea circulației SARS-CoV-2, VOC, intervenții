Evaluarea circulației SARS-CoV-2, VOC, intervenții non-farmaceutice și vaccinarea în EU/EEA
30 septembrie 2021
De la emergența sa în martie 2021, varianta B.1.617.2 (Delta) care determină îngrijorare (VOC) a devenit rapid predominantă în Uniunea Europeană /Spațiul Economic European (UE / SEE). Peste 99% din cazurile nou raportate sunt atribuite acestei variante. Varianta Delta a demonstrat un avantaj semnificativ de transmitere față de tulpinile SARS-CoV-2 circulante anterior.
Cu toate acestea, vaccinarea completă rămâne eficientă în prevenirea spitalizării, a internării în ATI și a decesului. Vaccinurile disponibile în prezent au jucat un rol crucial în limitarea circulației virale și, în special, în limitarea impactului infecțiilor cu varianta Delta.
În ciuda faptului că până în prezent s-au administrat peste 565 milioane de doze de vaccin în UE / SEE, doar 61,1% (interval: 18,4–79,4%) din totalul populației din UE / SEE a fost vaccinată complet până în prezent. Populația totală include copiii și adolescenții pentru care vaccinul nu este disponibil sau care ar putea să nu fie încă incluși în grupele țintă naționale. Există variații considerabile între țări și sub-naționale în ceea ce privește acoperirea vaccinală, rezultând o proporție ridicată a populației UE / SEE care rămâne susceptibilă la infecția cu SARS-CoV-2. Scenariile de modelare matematică care iau în considerare acoperirea vaccinală, eficacitatea vaccinului, imunitatea naturală și ratele de contact ale populației - în contextul continuării circulației variantei Delta - indică faptul că povara potențială a riscului de boală cu varianta Delta în UE / SEE este ridicată de acum până la sfârșitul lunii noiembrie, cu excepția cazului în care acoperirea vaccinală poate fi crescută rapid în totalul populației în următoarele câteva săptămâni.
Riscul evaluat în această actualizare
Riscul evaluat în această actualizare este următorul: pe baza nivelurilor actuale de acoperire vaccinală și a dominanței variantei Delta în UE / SEE, ce risc prezintă SARS-CoV-2 pentru populația generală și populația vulnerabilă în următoarele luni?
Document realizat de Centrul Național de Supraveghere și Control al Bolilor Transmisibile
Această actualizare are la bază prognoza realizată de către ECDC prin modelare matematică, având în vedere și relaxarea planificată a măsurilor non-farmaceutice și a altor măsuri anunțate de țările UE / SEE.
ECDC evaluează aici riscul pentru grupuri largi de țări UE / SEE, pe baza nivelurilor lor curente și prognozate de acoperire vaccinală pentru populația generală (scăzută <45%, medie 55-65%; ridicată > 75%) . Prin modelare matematică ECDC a prognozat povara bolii de acum până la sfârșitul lunii noiembrie 2021. Evaluarea riscului reprezentat de pandemia SARS-CoV-2 este în continuare stratificată pentru următoarele grupuri din populația generală: populația generală vaccinată și cea nevaccinată; populația vulnerabilă vaccinată și nevaccinată.
Evaluarea se bazează pe următoarele elemente: i) vaccinații au o probabilitate mai mică de infecție și ii) un impact mai mic al unei astfel de infecții decât cei nevaccinați, în timp ce iii) populația vulnerabilă suferă un impact mai mare dacă apare infecția, în comparație cu populația generală.
Pe baza prognozei rezultate din modelare, a circulației virusurilor și a poverii bolii de acum până la sfârșitul lunii noiembrie 2021, se pot anticipa următoarele:
• Țările cu acoperire vaccinală anti-SARS-CoV-2 aflate la sau sub nivelul mediu actual al UE în populația generală și care intenționează să relaxeze intervențiile non-farmaceutice (NPIs) prezintă un risc ridicat de a experimenta un val semnificativ de cazuri, spitalizări și mortalitate de acum până la sfârșitul lunii noiembrie 2021. Într-un astfel de scenariu, datorită circulației foarte intense a virusului, populațiile vulnerabile complet vaccinate sunt, de asemenea, la risc de a dezvolta forme clinice severe.
• Țările cu acoperire vaccinală anti-SARS-CoV-2 peste nivelul mediu actual al UE și, în special, cele cu cea mai mare acoperire actuală în populația generală prezintă un risc mai scăzut, gestionabil, de a experimenta un val sever de cazuri, spitalizări și decese, de acum până la sfârșitul lunii noiembrie 2021, cu excepția cazului în care există o scădere rapidă a eficacității vaccinului din cauza imunității în scădere.
Opțiuni pentru răspuns
• Țările ar trebui să depună eforturi continue pentru a-și crește acoperirea vaccinală anti-SARS-CoV-2 în toate grupele de vârstă eligibile, pentru a limita povara infecțiilor cu varianta Delta în toamnă. Acest lucru necesită o monitorizare continuă a vaccinării și a factorilor determinanți sociali asociați, pentru a înțelege unde și în ce grupuri de populație și în ce comunități persistă goluri de imunitate.
• Conform prognozei actuale a ECDC, în funcție de situația locală, epidemiologică și a acoperirii vaccinale, vor fi încă necesare intervenții non-farmaceutice, de acum până la sfârșitul lunii noiembrie, pentru a controla circulația și impactul variantei Delta.
• Creșterea acoperirii vaccinale în populațiile vulnerabile și la personalul medico-sanitar înaintea lunilor de iarnă este, de asemenea, esențială pentru a atenua riscurile pentru sistemele
Document realizat de Centrul Național de Supraveghere și Control al Bolilor Transmisibile
de sănătate, care pot fi afectate de gripă și alte virusuri respiratorii, pe lângă SARS-CoV-2, existând riscul creșterii în continuare a cererii de îngrijire.
• Pentru a crește acoperirea vaccinală va fi esențială abordarea inegalităților în accesul la vaccinarea anti-SARS-CoV-2 în diferite grupuri de populație. De asemenea, este important să înțelegem factorii care determină absorbția scăzută a vaccinului în unele grupuri de populație, inclusiv probleme legate de acceptarea și accesul la vaccin, astfel încât să poată fi dezvoltate intervenții specifice contextului și eficiente.
• Activitățile de comunicare a riscului ar trebui să sublinieze în mod clar și constant rolul important pe care îl joacă vaccinurile anti-SARS-CoV-2 și vaccinurile anti-gripale existente, în protejarea persoanelor față de formele severe de boală. Mesajele ar trebui, de asemenea, să evidențieze faptul că, deși multe țări au relaxat măsurile de sănătate publică în ultimele luni, menținerea măsurilor de igienă și evitarea aglomerării fizice inutile rămân importante.
• Având în vedere riscul continuu de transmitere în rândul copiilor nevaccinați, sunt necesare niveluri ridicate de prevenire și pregătire în sistemul educațional.
• În plus față de aceste opțiuni de răspuns, rămâne crucial ca sistemele de supraveghere a COVID-19 să poată monitoriza și raporta în mod eficient cazurile, spitalizările și decesele COVID-19, pentru a ghida deciziile privind măsurile de sănătate publică și pentru a înțelege impactul acestora. Eficiența vaccinului ar trebui, de asemenea, monitorizată pentru a informa strategiile programului de vaccinare.
• Secvențierea genomică a probelor rămâne de mare importanță pentru a caracteriza variantele circulante în prezent și pentru a detecta apariția de noi variante cu caracteristici care produc îngrijorare.