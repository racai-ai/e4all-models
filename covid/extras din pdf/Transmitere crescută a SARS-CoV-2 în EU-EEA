Transmitere crescută a SARS-CoV-2 în EU/EEA și Regatul Unit al Marii Britanii și Irlandei de Nord - a treisprezecea actualizare
23 octombrie 2020
Situația epidemiologică actuală în țările EU/EEA și în UK
În țările EU/EEA și în UK s-a înregistrat o importantă creștere a numărului de cazuri de COVID-19 și situația actuală reprezintă o amenințare majoră la adresa sănătății publice. În cele mai multe țări ratele de notificare au crescut în anumite regiuni, înregistrând valori extrem de ridicate în unele zone. Mai mult, pe lângă creșterile substanțiale observate în majoritatea țărilor în rândul grupelor de vârstă mai tânără, ratele de notificare au crescut și în grupele de vârstă mai înaintată. Rata de pozitivitate la testare a crescut în mod constant din luna august și a prezentat o creștere marcată în săptămânile recente, indicând o creștere reală a ratelor de transmitere a virusului și nu doar o creștere a numărului de cazuri ca urmare a intensificării testării. Vulnerabilitatea la infecție rămâne ridicată, studiile de sroprevalență indicând un nivel al imunității în populație de sub 15% în cele mai multe zone din EU/EEA și UK.
Din cauza înrăutățirii situației epidemiologice în regiune, impactul concretizat în presiunea asupra serviciilor de sănătate și în mortalitate a devenit tot mai evident. Date privind internările și gradul de ocupare a paturilor în ATI sunt incomplete pentru cele mai multe țări EU/EEA și UK, dar cele disponibile indică faptul că situația se deteriorează, cu un trend crescător raportat în majoritatea țărilor. Estimările recente sugerează că nivel internărilor și al gradului de ocupare a paturilor în ATI în regiune sunt acum la circa o treime din vârful înregistrat în primăvară. Opțiunile terapeutice pentru persoanele cu forme severe ale infecției rămân în principal cele de suport. Multe țări au raportat rate de deces în creștere, iar rata generală de notificare a deceselor crește de peste o lună de zile. Deși ratele de fatalitate sunt mai mici decât cele înregistrate mai devreme în acest an, datorită creșterii numărului de detecții la tineri și/sau îmbunătățirii îngrijirilor pacienților cu forme severe de COVID-19, este foarte probabil ca aceste rate să continue să crească. De fapt, în condițiile unor niveluri ridicate de transmitere comunitară, protecția persoanelor vulnerabile din punct de vedere medical devine mai dificilă și este inevitabil ca mai mulți indivizi care nu sunt considerați vulnerabili din punct de vedere medical să dezvolte forme severe ale bolii.
Situația epidemiologică curentă din cele mai multe țări este deosebit de îngrijorătoare, în contextul în care există un risc de transmitere din ce în ce mai mare, necesitând acțiuni de sănătate publică imediate și țintite.
Care sunt riscurile evaluate în această actualizare?
În această actualizare ECDC evaluează riscul pentru populația generală și persoanele vulnerabile, în raport cu creșterea ratelor de notificare a COVID-19 în EU/EEA și în UK.
Conform sistemului actual de clasificare, bazat pe indicatori epidemiologici, situația epidemiologică din țări este clasificată ca stabilă, îngrijorătoare sau deosebit de îngrijorătoare. Majoritatea țărilor din regiune sunt clasificate în prezent ca având o situație epidemiologică deosebit de îngrijorătoare din cauza creșterii ratelor de notificare a cazurilor și / sau de pozitivare la testare ≥ 3%, precum și din cauza ratelor ridicate de notificare în grupele de vârstă mai înaintată și / sau a ratelor mari de mortalitate. Țările EU/EEA și UK au implementat diverse intervenții non-farmaceutice, dar acestea nu au fost suficient de eficiente în controlul transmiterii din cauza mai multor factori: respectarea măsurilor a fost sub-optimală; măsurile nu au fost puse în aplicare suficient de repede sau măsurile au fost insuficiente pentru a reduce expunerea. În consecință, situația epidemiologică se deteriorează acum rapid în majoritatea țărilor. În țările în care situația epidemiologică este deosebit de îngrijorătoare, există un risc ridicat pentru populația generală, iar pentru indivizii vulnerabili situația epidemiologică COVID-19 reprezintă un risc foarte mare.
Pe baza celor mai recente date disponibile la nivelul ECDC, în prezent nu există țări clasificate ca având o situație epidemiologică „îngrijorătoare”.
În țările în care situația epidemiologică este deosebit de îngrijorătoare, tendința de creștere continuă a ratelor de notificare necesită acțiuni ferme de sănătate publică, pentru a preveni riscul iminent ca sistemele de sănătate să fie copleșite, făcându-le incapabile să ofere îngrijire sigură și adecvată.
În prezent, există doar șase țări în regiune care sunt clasificate ca având o situație epidemiologică stabilă. În aceste țări, probabilitatea infectării populației este în general scăzută, dar impactul infecției variază în continuare în funcție de persoanele afectate. Riscul pentru populația generală din aceste țări este scăzut, în timp ce pentru persoanele vulnerabile, inclusiv persoanele în vârstă și persoanele cu afecțiuni medicale pre-existente, riscul este moderat. Cu toate acestea, în aceste șase țări există încă transmitere și situația trebuie monitorizată îndeaproape.
Opțiuni pentru răspuns
În această etapă, intervențiile non-farmaceutice adaptate la situația epidemiologică locală, însoțite de mesaje de comunicare clare și direcționate către public, rămân elementele fundamentale ale abordării de sănătate publică pentru controlul transmiterii. Este nevoie de un apel puternic la acțiune colectivă, prin care populației să-i fie amintit rolul său cheie în aducerea pandemiei sub control. Oficialii guvernamentali și de sănătate publică trebuie să motiveze din nou urgent populația să urmeze recomandările, precizând clar că va exista un impact substanțial asupra sănătății publice, economiei și societății dacă situația epidemiologică continuă să se deterioreze.
Țările ar trebui să continue să pună în aplicare măsuri de reducere a transmiterii în populația generală, cum ar fi promovarea distanțării fizice, inclusiv evitarea întâlnirilor în masă, promovarea igienei mâinilor și a etichetei respiratorii, încurajarea utilizării adecvate a măștilor faciale și punerea în aplicare a celor mai bune practici în prevenirea și controlul infecțiilor în unități sanitare și în centre rezidențiale. Acolo unde este necesar, aceste măsuri pot fi extinse și este posibil ca țările să fie nevoite să închidă spațiile publice și să introducă recomandări de ședere la domiciliu, ca ultimă soluție. Aceste măsuri pot fi adoptate la nivel național sau sub-național, pe baza unei evaluări cuprinzătoare a situației locale, utilizând un proces transparent de luare a deciziilor care este comunicat în mod clar publicului în timp util.
Autoritățile de sănătate publică ar trebui să consolideze capacitatea de asistență medicală pentru a gestiona un număr potențial ridicat de pacienți cu COVID-19 și să se asigure că serviciile de sănătate nu devin copleșite. Trebuie depuse eforturi pentru a proteja persoanele vulnerabile și personalul medico-sanitar și pentru a reduce la minimum riscul transmiterii în unitățile de îngrijire pe termen lung și alte unități cu risc crescut de apariție a unor izbucniri de COVID-19. Accesul facil și în timp util la testare este esențial pentru a identifica cazurile în comunitate, pentru a avea o înțelegere clară a evoluției epidemiei și pentru a optimiza eficiența măsurilor cum ar fi izolarea cazurilor și supravegherea epidemiologică a contacților. Dacă numărul cazurilor suspecte depășește capacitatea de testare disponibilă într-o țară sau zonă, testarea trebuie îndreptată către grupuri prioritare. Țările ar trebui să se asigure, de asemenea, că sunt asigurate stocuri adecvate de echipament medical, echipamente individuale de protecție, reactivi de laborator și consumabile, pentru a preveni lipsa acestora din cauza cererii mari la nivel mondial.