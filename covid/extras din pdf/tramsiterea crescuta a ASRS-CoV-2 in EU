Transmiterea crescută a SARS-CoV-2 în EU/EEA și Regatul Unit al Marii Britanii și Irlandei de Nord - a douăsprezecea actualizare
24 septembrie 2020
Evoluția situației epidemiologice
Ratele de notificare ale cazurilor de COVID-19 au crescut în mod constant din luna august 2020, dar acest fapt nu a avut același impact în toate țările.
În mai multe țări, creșterea observată se corelează cu rate crescute de testare și transmitere intensă în rândul persoanelor cu vârste cuprinse între 15 și 49 de ani. În astfel de țări, cele mai multe detecții se referă la cazuri ușoare sau asimptomatice. Cu toate acestea, într-o serie de alte țări, creșterea coincide cu rate de notificare ridicate sau în creștere la persoanele în vârstă și, în consecință, o proporție crescută de cazuri spitalizate și grave. Nivelurile crescute de transmitere observate indică faptul că intervențiile non-farmaceutice în vigoare nu au atins efectul dorit, fie pentru că respectarea măsurilor nu este optimă, fie pentru că măsurile nu sunt suficiente pentru a reduce sau controla expunerea. În plus, vulnerabilitatea populației la infecție rămâne ridicată, deoarece datele disponibile din studiile de seroprevalență sugerează că nivelul imunității în populație este sub 15% în majoritatea zonelor din EU/EEA și UK.
Situația epidemiologică actuală din multe țări este îngrijorătoare, deoarece există un risc crescut de infecție pentru persoanele vulnerabile (cu factori de risc pentru forme severe ale COVID-19, cum ar fi persoanele în vârstă) și pentru lucrătorii din domeniul sănătății, în special în medicina primară, și impune acțiune de sănătate publică țintită.
Care este riscul evaluat în această actualizare?
În țările care observă rate de notificare stabile și scăzute și o rată de pozitivitate scăzută la testare, riscul de COVID-19 pentru populația generală și pentru furnizarea asistenței medicale este scăzut, pe baza unei probabilități scăzute de infectare și a unui impact scăzut al bolii. În ceea ce privește persoanele vulnerabile, riscul general este moderat, pe baza unei probabilități reduse de infectare și a unui impact foarte mare al bolii.
În țările care observă o creștere ridicată sau susținută a ratelor de notificare sau o rată de pozitivitate ridicată la testare, dar cu rate ridicate de testare și transmitere în primul rând la persoanele tinere, riscul de COVID-19 este moderat pentru populația generală și pentru furnizarea de asistență medicală, pe baza probabilității mari de infectare și a unui impact scăzut al bolii. Cu toate acestea, riscul de COVID-19 este foarte mare pentru persoanele vulnerabile, pe baza unei probabilități foarte mari de infectare și a unui impact foarte mare al bolii.
În țările care observă o creștere ridicată sau susținută a ratelor de notificare sau o rată de pozitivitate ridicată la testare și o proporție tot mai mare de cazuri la vârstnici și / sau o mortalitate crescută sau crescândă prin COVID-19, riscul de COVID-19 este ridicat pentru populația generală, pe baza unei probabilități foarte mari de infectare și a unui impact moderat al bolii. Cu toate acestea, riscul de COVID-19 este foarte mare pentru persoanele vulnerabile, pe baza unei probabilități foarte mari de infectare și a unui impact foarte mare al bolii.
Opțiuni pentru răspuns
Pregătirea pentru un transmitere pe scară largă - Mai multe țări par să progreseze acum de la transmiterea limitată, la transmiterea comunitară susținută. Acest lucru necesită un răspuns ferm, focusat atât pe măsuri de reținere la sursă, cât și pe măsuri de atenuare. Zonele geografice care nu au avut o transmitere pe scară largă în timpul primului val, pot avea un nivel mai ridicat de susceptibilitate a populației și să fie mai puțin pregătite pentru a face față cererii în creștere de asistență medicală. Prin urmare, eforturile de sănătate publică ar trebui să se concentreze pe consolidarea capacității de asistență medicală pentru a gestiona un număr potențial mare de pacienți cu COVID-19.
Populații țintă cheie - Situația epidemiologică actuală necesită acțiuni de sănătate publică adaptate pentru:
• controlul transmiterii în rândul copiilor mai mari și al adulților cu vârsta sub 50 de ani;
• protejarea persoanelor vulnerabile din punct de vedere medical;
• protejarea lucrătorilor din domeniul sănătății, în special a celor implicați în acordarea asistenței medicale primare
Intervenții non-farmaceutice (NPI) - Până când va fi disponibil un vaccin sigur și eficient care să prevină COVID-19, NPI vor continua să servească drept principal instrument de sănătate publică pentru controlul și gestionarea focarelor de SARS-CoV-2. Cu toate acestea, mai multe NPI pot avea un impact negativ asupra bunăstării generale a oamenilor, funcționării societății și economiei. Prin urmare, utilizarea lor ar trebui să fie ghidată de situația epidemiologică locală, cu scopul general de a reduce transmiterea și de a proteja persoanele cele mai vulnerabile din societate.
Strategiile de testare - Acestea au evoluat pe parcursul epidemiei și ar trebui să se concentreze acum pe mai multe testări în comunitate, prevenirea transmiterii nosocomiale, identificarea rapidă și limitarea focarelor și identificarea cazurilor, pentru a preveni transmiterea ulterioară. Accesul facil la testare și testarea în timp util sunt esențiale pentru eficacitatea măsurilor precum urmărirea contacților și izolarea cazurilor.
Urmărirea contacților - Identificarea rapidă, testarea indiferent de simptome și carantinarea contacților cu risc crescut rămân una dintre cele mai eficiente măsuri de reducere a transmiterii. ECDC recomandă, de asemenea, testarea contacților cu risc scăzut, indiferent de prezența sau nu a simptomelor, în unitățile cu risc crescut (de exemplu, centre rezidențiale), pentru a permite identificarea timpurie a cazurilor secundare și inițierea urmăririi contacților.
Carantina - Carantina pe o durată de 14 zile este recomandată persoanelor care au avut contact cu cazuri confirmate cu COVID-19. Aceasta poate fi scurtată la 10 zile după expunere, dacă un test RT-PCR în ziua 10 este negativ.
Menținerea comunicării unor mesaje ferme pentru a promova respectarea comportamentelor cheie de protecție - Mesajele de comunicare a riscului ar trebui să sublinieze faptul că pandemia este departe de a fi terminată și că SARS-CoV-2 continuă să circule în cadrul comunității. Mesajele generale propuse de ECDC mai devreme în pandemie rămân valabile: „Acesta este un maraton, nu un sprint” și „Nu trebuie să lăsăm garda jos”. Comportamentul oamenilor continuă să fie cheia controlului pandemiei.
Comunicarea riscului pentru tineri – Complianța redusă a persoanelor mai tinere la măsurile de protecție este o preocupare din ce în ce mai mare. Campaniile de comunicare care vizează în mod special tinerii ar trebui să se bazeze în mod ideal pe cunoștințele obținute prin cercetarea comportamentală, pentru a se asigura că mesajele rezonează cu populația țintă și sunt acceptabile pentru aceasta. Este esențial ca tinerii să se vadă pe ei înșiși ca parte a soluției și să fie implicați activ în strategii de control al pandemiei, precum și în efortul de recuperare.
Protejarea sănătății mentale - În timp ce scăderea cazurilor de COVID-19 în lunile de vară și ridicarea unor măsuri restrictive ar fi putut oferi un răgaz, revenirea la rate de incidență ridicate și potențiala reimpunere a măsurilor restrictive în unele țări ar putea genera din nou îngrijorare. Sănătatea mintală a persoanelor care au avut COVID-19 este o altă problemă de îngrijorare, cu dovezi care indică rate ridicate de afectare a sănătății mentale după dispariția celorlalte simptome.