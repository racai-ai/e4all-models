Extras din Evaluarea Rapidă de Risc a ECDC
Riscul legat de intensificarea circulației în EU/EEA a variantelor SARS-CoV-2 care determină îngrijorare - a 14-a actualizare
15 februarie 2021
Mai multe țări din EU / EEA au observat o scădere a incidenței generale a COVID-19 în ultimele săptămâni, cel mai probabil datorită intensificării impactului intervențiilor non-farmaceutice (NPIs). Cu toate acestea, situația epidemiologică determină în continuare o mare îngrijorare în EU / EEA, majoritatea țărilor confruntându-se cu rate de notificare mari sau în creștere la vârstnici și / sau rate de mortalitate ridicate. Deși vaccinarea a început în toate țările EU / EEA, vizând cu prioritate grupele la risc crescut de a dezvolta forme clinice severe (vârstnici și rezidenți din instituțiile de îngrijire pe termen lung), precum și personalul medico-sanitar si alți lucrători din prima linie, este încă prea devreme pentru a detecta un impact asupra mortalității sau a spitalizărilor cauzate de COVID-19.
În timp ce majoritatea țărilor observă în prezent o scădere a incidenței generale ca răspuns la NPIs, intrarea în circulație și răspândirea crescută a noilor variante ale SARS-CoV-2 identificate pentru prima dată în Regatul Unit (B.1.1.7), Africa de Sud (B.1.351 ) și Brazilia (P.1) a generat îngrijorare. Așa după cum sugerează recentele proteste anti-lockdown și tulburările civile din unele orașe europene, oboseala generată de pandemie ar putea afecta negativ acceptarea continuă și respectarea NPIs de către populație.
Începând din 21 ianuarie 2021, țările EU / EEA au observat o creștere substanțială a numărului și a proporției cazurilor de COVID-19 cu varianta B.1.1.7, raportată pentru prima dată în Regatul Unit. Irlanda raportează că B.1.1.7 este tulpina SARS-CoV-2 circulantă dominantă și, pe baza tendințelor de creștere observate, mai multe alte țări se așteaptă la o situație similară în următoarele săptămâni. Varianta B.1.351 a fost, de asemenea, raportată din ce în ce mai mult în țările EU / EEA, adesea, dar nu numai, legată de călătorii și a fost asociată și cu focare. Varianta P.1 este raportată până acum la niveluri inferioare, posibil pentru că este legată în principal de călătorii către și dinspre Brazilia, unde pare să se răspândească.
Varianta B.1.1.7 pare a fi mai transmisibilă decât tulpinile care au predominat anterior în circulație și poate provoca infecții mai severe. Mai multe țări în care varianta a devenit dominantă au înregistrat o creștere rapidă a incidenței. Acest fapt a dus la creșterea numărului de spitalizări, a presiunii asupra sistemelor de sănătate și a excesului de mortalitate. B.1.351 este, de asemenea, asociată cu o transmisibilitate crescută. În plus, există evidențe care indică o potențială reducere a eficienței vaccinale pentru unele dintre vaccinurile anti-COVID-19, față de această variantă.
Riscul evaluat în această actualizare
Datorită transmisibilității crescute, dovezilor de severitate crescută și potențialului ca vaccinurile existente anti-COVID-19 autorizate să fie parțial sau semnificativ mai puțin eficace față de o variantă care ridică îngrijorare (VOC), combinată cu probabilitatea mare ca proporția cazurilor cauzate de B.1.1.7 (și posibil și B.1.351 și P.1) să crească, riscul asociat cu răspândirea în continuare a VOC-urilor SARS-CoV-2 în EU / EEA este în prezent evaluat ca fiind mare până la foarte mare pentru populația generală și foarte mare pentru persoanele vulnerabile.
Modelările arată că, exceptând situația în care NPIs continuă să fie applicate sau sunt consolidate în ceea ce privește conformitatea în lunile următoare, ar trebui anticipată o creștere semnificativă a numărului de cazuri și decese cauzate de COVID-19 în EU / EEA. Deși vaccinarea va atenua efectul înlocuirii cu variante mai transmisibile, iar sezonalitatea ar putea reduce transmiterea în lunile de vară, ridicarea prematură a măsurilor va duce la o creștere rapidă a ratelor de incidență, a numărului de cazuri severe și a mortalității. Întârzierile în achiziționarea, distribuirea și administrarea vaccinurilor, în cazul în care apar, ar întârzia, de asemenea, opțiunea de a relaxa NPIs. Este necesară vaccinarea rapidă a grupelor prioritare, pentru a reduce numărul de spitalizări, de internări în ATI și decese cauzate de COVID-19.
Opțiuni pentru răspuns
Având în vedere situația epidemiologică actuală din EU / EEA, cu circulație crescută a variantelor mai transmisibile, sunt esențiale intervenții imediate, ferme și decisive în domeniul sănătății publice, pentru a controla transmiterea și a proteja capacitatea de a oferi asistență medicală. Aceasta va implica toate țările EU / EEA, asigurându-ne că NPIs stratificate sunt consolidate și menținute în lunile următoare, pentru a reduce incidența COVID-19 la nivelurile cele mai scăzute posibil, reducând astfel, de asemenea, oportunitățile pentru apariția de noi variante.
Este esențială optimizarea implementării NPIs, inclusiv utilizarea măștilor faciale în comunitate și în unitățile școlare. Supravegherea epidemiologică, testarea, inclusiv secvențierea, rămân pietrele de temelie ale răspunsului față de COVID-19. Călătoria nu trebuie efectuată de persoanele bolnave sau care au avut un contact recent cu cazuri de COVID-19. Mai mult, ECDC recomandă evitarea călătoriilor neesențiale, ca parte a măsurilor generale de distanțare fizică în comunitate. În timp, programele de vaccinare țintite și robuste vor permite relaxarea NPIs.
Variante împotriva cărora vaccinurile licențiate actuale ar putea avea o eficacitate redusă, așa cum s-a observat pentru unele vaccinuri cu varianta B.1.351 identificată pentru prima dată în Africa de Sud, vor continua să apară probabil în viitor. Această situație ar trebui atenuată prin conceperea de vaccinuri de nouă generație, cu secvențe mutante și utilizarea de antigene virale alternative. De asemenea, trebuie luată în considerare utilizarea lor fie ca doze de rapel pentru acele vaccinuri care au fost deja dezvoltate și administrate, fie, dacă este necesar, pentru seria primară de doze.
Creșterea nivelului de oboseală pandemică trebuie abordată în mod corespunzător, ca problemă urgentă, dacă va trebui să fie evitate alte valuri de infecție și pentru a se menține complianța populației la măsurile necesare. Așteptările publicului cu privire la probabilitatea reducerii restricțiilor trebuie să fie gestionate cu atenție. Pentru a facilita acest lucru, autoritățile ar trebui să depună eforturi sistematice pentru a se asigura că au o bună înțelegere, prin cercetări comportamentale continue, a percepțiilor comunității referitoare la pandemie, la NPIs aplicate și la accceptarea vaccinării.
Sursa: ECDC
https://www.ecdc.europa.eu/sites/default/files/documents/RRA-covid-19-14th-update-15-feb-2021.pdf
Tradus, adaptat, redactat: Dr.Odette Popovici