Sfaturi privind utilizarea măștilor în comunitate, în timpul îngrijirii la domiciliu și în spitale în contextul situației actuale de circulație a noului coronavirus (SARS-COV-2)
Sfaturi generale
Purtarea măștii este una dintre măsurile de prevenire și limitare pentru răspândirea anumitor boli respiratorii, inclusiv cea determinată de noul coronavirus. Cu toate acestea, doar utilizarea unei măști nu este suficientă pentru a asigura un nivel adecvat de protecție și ar trebui adoptate și alte măsuri la fel de relevante. Folosirea măștii trebuie combinată cu igiena adecvată a mâinilor și cu alte măsuri de prevenire si control a transmiterii noului coronavirus de la om la om.
Purtarea măștii, atunci când nu este indicată, poate provoca costuri inutile, încărcarea achizițiilor și poate crea un fals sentiment de securitate care poate duce la neglijarea altor măsuri esențiale, cum ar fi practicile de igienă a mâinilor. Mai mult decât atât, utilizarea incorectă a unei măști poate afecta eficacitatea acesteia în reducerea riscului de transmitere.
În comunitate
Persoanele fără simptome respiratorii ar trebui:
- să evite aglomerațiile și să evite frecventarea spațiilor închise aglomerate (de ex. mall-uri, supermarketuri);
- să mențină o distanță de cel puțin 1 metru față de orice persoană cu simptome respiratorii (de ex. tuse, strănut);
- să-și spele frecvent mâinile, folosind apă și săpun atunci când mâinile sunt vizibil murdare sau antiseptic pe bază de alcool dacă mâinile nu sunt vizibil murdare;
- să utilizeze tehnica de a tuși sau strănuta în interiorul cotului flectat sau să-și acoperă nasul și gura în timpul tusei și strănutului cu un șervetel de unică folosință, urmată de aruncarea acestuia după utilizare și spălarea IMEDIATĂ a mainilor cu apă și săpun;
- să se abțină de la atingerea gurii, nasului și ochilor;
- să respecte regulile privind modul de purtare, îndepărtare și eliminare a măștilor asociate cu o igienă corectă a mâinilor după îndepărtare.
Persoanele cu simptome respiratorii trebuie:
- să poarte o mască dacă prezintă febră, tuse și respirație dificilă și să solicite consult medical la medicul de familie, cât mai curând posibil;
- să urmeze sfaturile de mai jos cu privire la gestionarea adecvată a măștilor.
Managementul măștilor
Utilizarea și eliminarea corespunzătoare a măștii reprezintă una din măsurile eficiente pentru a limita transmiterea noului coronavirus.
Tipuri de măști:
În acest sens trebuie respectați următorii pași:
- Să aplicați corect masca respectând instrucțiunile de mai jos
- în timpul utilizării, trebuie să evitați atingerea măștii;
- să îndepărtați masca folosind tehnica adecvată (nu atingeți partea din față, ci îndepărtați snururile din spate), acțiune urmată de spălarea IMEDIATĂ a mâinilor cu apă și săpun;
- să nu reutilizați măștile de unică folosință.
Îngrijirea la domiciliu
Persoanele cu simptome respiratorii ușoare suspectate de infecție cu noul coronavirus trebuie:
- să efectueze frecvent igiena mâinilor, folosind apă și săpun atunci când mâinile sunt vizibil murdare sau anstiseptic pe bază de alcool dacă mâinile nu sunt vizibil murdare;
- sa mențină o distanța de cel puțin 1 metru față de alte persoane;
- să poarte mască atunci când sunt în prezența altor persoane și să-și acopere gura și nasul cu șervetel de unică folosință atunci când tușește sau să strănută. Se recomandă ca fiecare șervețel să fie depozitat într-un sac de unică folosință, aruncat la gunoiul menajer și trebiuie să se spele pe mâini cu apă și săpun.
- să aerisească spațiul de locuit deschizând cât mai mult ferestrele și ușile.
Familia sau persoanele care îngrijesc persoanele cu simptome respiratorii ușoare suspecte de infecție cu noul coronavirus trebuie:
- să se spele frecvent pe mâini, folosind apă și săpun atunci când mâinile sunt murdare vizibil sau antiseptic pe bază de alcool dacă mâinile nu sunt murdare vizibil;
- să mențină o distanța de cel puțin 1 metru față de persoana afectată;
- să poarte mască atunci când se află în aceeași cameră cu persoana afectată și să o arunce imediat după utilizare.
- să se spele pe mâini cu apă și săpun IMEDIAT după ce a intrat în contact cu secrețiile respiratorii ale persoanei bolnave;
- să îmbunătățească fluxul de aer în spațiul de locuit prin deschiderea cât mai multor ferestre.
În spitale
Persoanele cu simptome respiratorii trebuie:
- să poarte mască în timp ce se află în zonele de așteptare/ triaj sau în timpul transportului în spital;
- să poarte mască atunci când stau în zonele de așteptare dedicate cazurilor suspectate sau confirmate;
Atunci când sunt izolate în încăperi individuale, în lipsa altor persoane, acestea pot să nu poarte mască, dar trebuie să-și acopere gura și nasul cu șervețele de unică folosință atunci când tușesc sau strânută, pe care le aruncă IMEDIAT după utilizare și se spală pe mâini cu apă și săpun.
Personalul medical trebuie:
- să poarte mască atunci când intră într-o cameră în care sunt internați pacienții suspectați sau confirmați cu infecție cu noul coronavirus (SARS-COV-2) și în orice situație în care îngrijesc un pacient suspect sau confirmat;
- să utilizeze o mască de protecție respiratorie ( N95 certificat NIOSH, EU FFP2 sau echivalent), atunci când efectuează proceduri ce pot genera aerosoli (de ex. intubația traheală, ventilație noninvazivă, traheotomie, resuscitare cardiopulmonară, ventilație manuală înainte de intubație și bronhoscopie).