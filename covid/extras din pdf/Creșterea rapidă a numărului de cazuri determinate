Creșterea rapidă a numărului de cazuri determinate de o varianta a SARS-CoV-2 cu multiple mutații la nivelul proteinei spike,
observată în Regatul Unit al Marii Britanii și Irlandei de Nord
20 decembrie 2020
În ultimele câteva săptămâni, Regatul Unit al Marii Britanii și Irlandei de Nord s-a confruntat cu o creștere rapidă a numărului de cazuri de COVID-19 în sud-estul Angliei, ducând la intensificarea investigațiilor epidemiologice și virologice. Analiza datelor rezultate din secvențierea genomului viral a dus la identificarea unei proporții mari de cazuri aparținând unui nou cluster filogenetic.
Noua variantă este definită prin mutații multiple ale proteinei spike (deleție 69-70, deleție 144, N501Y, A570D, D614G, P681H, T716I, S982A, D1118H), precum și prin mutații în alte regiuni genomice. Deși se știe și se așteaptă ca virusurile să se schimbe în mod constant prin mutație, ducând la apariția de noi variante, analiza preliminară din Marea Britanie sugerează că această variantă este semnificativ mai transmisibilă decât variantele circulante anterior: un potențial estimat de creștere a numărului bazal de reproducere (R0) cu 0,4 sau mai mult, cu o creștere estimată a transmisibilității de până la 70%. Această nouă variantă a apărut într-o perioadă a anului în care, în mod traditional, a existat o creștere a contactelor din mediul familial și social. Nu există nicio indicație în acest moment privind o creștere a severității infecției asociate cu noua variantă. Câteva cazuri cu noua variantă au fost raportate până în prezent de Danemarca și Olanda și, potrivit rapoartelor mass-media, în Belgia.
Având în vedere faptul că în prezent există o lipsă de evidențe care să indice măsura în care este răspândită noua variantă de virus în afara Regatului Unit, sunt necesare eforturi în timp util pentru a preveni și controla răspândirea acesteia și care includ următoarele:
- Autoritățile și laboratoarele de sănătate publică sunt îndemnate să analizeze și să secvențieze izolatele virale în timp util, pentru a identifica cazurile determinate de noua variantă. Persoanele care au o legătură epidemiologică cu cazurile determinate de noua variantă sau istoric de călătorie în zonele cunoscute a fi afectate ar trebui identificate imediat, pentru a fi testate, izolate, precum și în vederea supravegherii epidemiologice a contacților, pentru a stopa răspândirea noii variante de virus.
- Dacă sunt identificate cazuri infectate cu noua variantă a SARS-CoV-2 sau cu alte noi variante ale virusului care pot reprezenta o posibilă amenințare, țările ar trebui să notifice despre aceste aspect prin intermediul sistemului de alertă și răspuns rapid al Uniunii Europene.
- Importanța respectării stricte a intervențiilor non-farmaceutice, în conformitate cu politicile naționale, trebuie comunicată publicului larg și, în mod particular, trebuie insistat pe evitarea călătoriilor neesențiale și a activităților sociale.
- Laboratoarele ar trebui să revizuiască performanța testului PCR. Acesta ar putea fi utilizat ca indicator pentru cazurile determinate de noua variantă, acestea urmând a fi investigate prin secvențiere.
- Cazurile de COVID-19 suspectate de reinfecție ar trebui urmărite, iar izolatele de virus de la aceste cazuri, secvențiate. În mod similar, cazurile cu eșecuri ale tratamentului cu plasmă de convalescent sau cu anticorpi monoclonali ar trebui studiate în continuare.
- Odată cu implementarea vaccinării, trebuie asigurată o monitorizare atentă a persoanelor vaccinate împotriva COVID-19, pentru a identifica un posibil eșec al vaccinării și eventuale infecții. Izolatele de virus de la aceste cazuri ar trebui secvențiate și caracterizate genetic și antigenic.