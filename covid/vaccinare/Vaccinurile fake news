Vaccinurile candidate împotriva COVID-19, aflate în portofoliul mai multor companii farmaceutice, se află în diverse stadii de testare în studii clinice răspândite pe tot globul și sub supravegherea unui număr foarte mare de autorități de reglementare. Întregul proces este gândit pentru a nu exista nicio posibilitate ca pericolele să nu fie descoperite la timp. Niciun vaccin nu va fi administrat fără aprobarea autorităților competente în domeniu. În Uniunea Europeană vaccinarea se va realiza numai cu vaccinuri autorizate de către Agenția Europeană a Medicamentului, în urma unui proces complex de analiză și evaluare, conform reglementărilor și legislației în vigoare.
Datele brute, individuale, și nu rapoartele finale ale companiilor, sunt cele care sunt evaluate de către autoritățile de reglementare. În plus, în cadrul studiilor de farmacovigilență, vaccinarea este monitorizată de autoritățile naționale pentru a asigura siguranța și eficacitatea vaccinurilor.
România, ca stat membru UE, nu poate permite utilizarea unui vaccin care nu a primit autorizația de punere pe piață de la  Agenția Europeană a Medicamentului sau de la ANMDMR (Agenția Națională a Medicamentului și a Dispozitivelor Medicale din România). În plus, legislația națională (Legea 95/2006) nu permite importul produselor medicale fără deținerea unei autorizații de punere pe piață.
Vaccinarea împotriva COVID-19 este voluntară/ne-obligatorie. Se dorește o acoperire vaccinală cât mai mare pentru a limita răspândirea epidemică a virusului, dar nu se are în vedere introducerea obligativității vaccinării sau a unor măsuri restrictive față de persoanele nevaccinate. 
Conform strategiei de la nivelul Uniunii Europene pentru accelerarea dezvoltării, fabricației și distribuției unor vaccinuri sigure și eficace împotriva COVID-19, la care România a aderat, odată ce un vaccin va primi aprobarea Autorității Europene a Medicamentului, acesta va fi disponibil simultan în toate statele membre UE.
Conform strategiei de la nivelul Uniunii Europene pentru accelerarea dezvoltării, fabricației și distribuției unor vaccinuri sigure și  eficiente împotriva COVID-19 odată ce un vaccin va primi aprobarea Agenției Europene a Medicamentului acesta va fi disponibil la același preț în toate statele membre UE.
Vaccinarea se va face respectând strict categoriile care au prioritate, menționate în Strategia de vaccinare împotriva COVID-19. Întrucât România își propune să reducă morbiditatea și mortalitatea generate de infectarea cu virusul SARS-CoV-2, menținerea capacității de asistență medicală din partea sistemului public de sănătate și limitarea efectelor negative ale pandemiei de COVID-19 asupra societății și economiei, vaccinarea se va face strict conform etapelor și criteriilor stabilite.
Administrarea vaccinului va fi întotdeauna efectuată de  personal medico-sanitar cu instruire specifică în acest scop. MAPN și MAI, prin parteneriat cu Ministerul Sănătății, vor asigura o mare parte din resursele logistice necesare derulării unei campanii de vaccinare de o asemenea amploare, iar vaccinul va fi administrat doar de personal calificat conform legislației naționale.
Conform Strategiei pentru vaccinarea împotriva COVID-19 în România, vaccinarea se va realiza în trei etape și va respecta grupurile populaționale stabilite în funcție de criteriile următoare:
- principiile de etică și echitate socială;
- criteriile epidemiologice care să permită flexibilitate în alocarea vaccinului la nivel regional și local – în funcție de evoluția infecției în teritoriu, de ex: creșterea rapidă, exponențială a numărului de cazuri peste o anumită valoare prag (definirea unui prag de incidență) la nivelul unei regiuni va permite, în funcție de caracteristicile populației, distribuirea prioritară a vaccinurilor la nivelul populației respective pentru limitarea răspândirii virusului;
- criteriile medicale – impactul infecției cu SARS-CoV-2 la nivel individual și colectiv:
- riscul de infecție cu SARS-CoV-2;
- riscul de evoluție severă și deces în caz de infecție;
- riscul de transmitere a infecției de la persoana infectată la restul persoanelor;
- activitățile esențiale care asigură buna funcționare a infrastructurii critice;
- în cadrul aceleiași categorii pot fi prioritizate subcategorii în raport cu criteriile medicale, evoluția epidemiologică, indicațiile și contraindicațiile tipurilor de vaccinuri aprobate, disponibilitatea vaccinurilor.
Grupurile  prioritare pentru vaccinarea împotriva COVID-19
- Personalul din domeniul sănătății
- Personalul din centre rezidențiale și medico-sociale
- Populația cu risc ridicat de evoluție severă în cazul infecției cu SARS-CoV-2
- Personalul din alte domenii-cheie, esențiale bunei  funcționări a societății
Grupurile prioritare au fost elaborate în concordanță cu documente emise de Organizația Mondială a Sănătății și ECDC (Centrul European de Prevenire și Control al Bolilor)  în urma consultărilor de țară realizate cu 19 țări din Europa și a analizei situației existente în România în momentul realizării acestui document. Aceste recomandări au un caracter dinamic, putând fi actualizate în funcție de evoluția pandemiei COVID-19 și de eficiența tipurilor de vaccinuri aprobate și disponibile pentru diferite categorii populaționale.
Vaccinarea împotriva COVID-19 este gratuită și voluntară/ne-obligatorie și se va realiza fără niciun cost din partea persoanelor care vor fi vaccinate.