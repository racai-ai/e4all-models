Noutăți privind administrarea dozei de rapel a vaccinului împotriva COVID-19
Pentru susținerea ritmului de vaccinare și atingerea indicelui de imunizare necesar limitării pandemiei COVID-19, Comitetul Național de Coordonare a Activităților privind Vaccinarea împotriva COVID-19 (CNCAV) a emis o nouă instrucțiune referitoare la administrarea dozei de rapel a vaccinurilor împotriva COVID-19.
Începând de luni, 1 noiembrie 2021, persoanele care au efectuat schema primară de vaccinare împotriva COVID-19 cu Spikevax/Moderna și care vor opta pentru administarea dozei de rapel cu același tip de vaccin, vor primi o doză înjumătățită (½ doză) din acest tip de vaccin.
Persoanelor care au efectuat schema primară de vaccinare împotriva COVID-19 cu un alt tip de produs (Comirnaty/Pfizer BioNTech, AstraZeneca/Vaxzevria sau Johnson&Johnson) și care aleg administrarea dozei de rapel cu produsul Spikevax/Moderna, le va fi administrată o doză întreagă din acest tip de vaccin.
Reglementările menționate anterior se bazează pe studiile de siguranță și recomandările EMA care arată faptul că răspunsul imun rămâne maximal pentru beneficiari în cazul administrării dozei înjumătățite, iar frecvența reacțiilor adverse cunoscute/reactigenitatea este diminuată.
Începând cu data de 8 noiembrie 2021, pentru persoanele care au efectuat schema primară cu vaccinul Johnson&Johnson, se recomandă ferm efectuarea dozei de rapel cu unul din produsele pe bază de ARN Messager (Comirnaty/Pfizer BioNTech sau Spikevax/Moderna). Opțional, la cerere, beneficiarii vaccinați cu acest tip de produs pot efectua doza de rapel tot cu vaccinul Johnson&Johnson.
Reamintim că doza de rapel are recomandare fermă de a se efectua doar cu vaccinuri pe bază de ARNm (Comirnaty/Pfizer BioNTech, Spikevax/Moderna) tuturor persoanelor pentru care schema completă de vaccinare a fost finalizată în urmă cu cel puțin 6 luni.
Recomandări:
- pentru persoanele care au primit la prima schemă vaccinurile Comirnaty/Pfizer BioNTech sau Spikevax/Moderna se recomandă efectuarea dozei de rapel cu același tip de produs; opțional se permite, la cerere, schimbarea celor două tipuri de vaccin pentru rapel;
- pentru persoanele care au primit la prima schemă vaccinul AstraZeneca/Vaxzevria, se recomandă efectuarea dozei de rapel cu unul din produsele pe bază de ARNm (Comirnaty/Pfizer BioNTech sau Spikevax/Moderna).
IMPORTANT!
Administrarea dozei de rapel a vaccinului COVID-19 se recomandă ferm următoarelor grupe populaționale:
- persoane cu risc mare de expunere (personal medico-sanitar și social, personal din educație);
- persoane considerate vulnerabile (persoane cu vârsta peste 65 de ani și persoane cu boli cronice indiferent de vârstă).
Consultați AICI comunicatul oficial!
Administrarea dozei de rapel se poate face prin programare în Platforma ROVaccinare, prin prezentare directă în centrele de vaccinare sau prin cabinetele medicilor de familie. Personalul medico-sanitar se poate vaccina în centrele existente la locul de muncă sau în locațiile arondate.
Este nevoie mai mult ca oricând să manifestăm solidaritate și să alegem vaccinarea, pentru siguranța noastră și a celor dragi. Doar prin vaccinarea împotriva COVID-19 vom reuși limitarea răspândirii virusului și redarea șansei la viață celor mai vulnerabili dintre noi!