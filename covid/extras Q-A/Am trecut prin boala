Q:Am trecut prin boală. Mă vaccinez?
Q:După cât timp de când am fost diagnosticat cu COVID-19 este indicat să mă vaccinez?

A: În studiile clinice nu a fost criteriu de excludere un anumit interval de timp după boală, ci chiar a fost încurajatã înrolarea persoanelor recent trecute prin boală pentru a putea observa eventualele efecte adverse. Nu s-a observat o frecvență mai mare a reacțiilor adverse în rândul acestora comparativ cu restul voluntarilor. Prin urmare orice persoană care dorește să se vaccineze o poate face, indiferent cât timp s-a scurs de la diagnosticarea infecției cu COVID-19, atâta timp cât este asimptomatică la momentul vaccinării.
Se recomandă precauție pentru persoanele care au necesitat tratament cu plasmă convalescentă sau anticorpi monoclonali. Aceste persoane pot fi vaccinate însă la 90 de zile după tratament, pentru a minimiza riscul neutralizării proteinei Spike și a da șansa celulelor B să producă proprii anticorpi.

Q:Și atunci de ce să mai aștept?
A: Numărul de doze de vaccin disponibil este limitat și conform criteriilor imunolgice și epidemiologice, persoana poate opta pentru amânarea vaccinării în condiții de siguranță până la 90 de zile după infecția cu COVID-19 pentru a permite altor persoane fără imunitate să se vaccineze prioritar, dar această recomandare nu este de natură restrictivă.

Q:Testarea nivelului de anticorpi reprezintă un factor în decizia amânării administrării vaccinului?
A: Nu, nu este necesară dozarea anticorpilor înainte de vaccinare sau pentru a decide momentul vaccinării, întrucât:
1. În studiile clinice nu au fost observate efecte adverse mai severe/mai frecvente în cazul voluntarilor care trecuseră prin boală înainte de vaccinare comparativ cu voluntarii fără istoric de COVID-19.
2. Nu sunt cunoscuți încă parametrii imuni corelați cu protecția (nu s-a stabilit cu exactitate o valoare prag a titrului de anticorpi peste care să fie cert că persoana respectivă este protejată împotriva bolii) și de aceea rezultatele testelor nu sunt concludente în acest sens și pot influența în mod eronat decizia cu privire la momentul optim pentru vaccinare.
Vaccinarea este singura măsură eficientă cu care putem limita consecințele negative ale pandemiei COVID-19. În acest moment numărul de doze este limitat în toată lumea întrucât nevoia depășește capacitatea de producție și aprovizionare, motiv pentru care se impune etapizarea strategiei de vaccinare pentru a folosi cât mai eficient dozele disponibile, prioritizând cadrele medicale, populația la risc și personalul care efectuează activități esențiale bunei funcționări a statului.