Q: Cum funcționează vaccinul dezvoltat de Oxford / AstraZeneca?
A: Vaccinul dezvoltat de Oxford/ AstraZeneca – denumiri comerciale Vaxzevria suspensie  injectabila sau Vaccin COVID-19 (ChAdOx1-S [recombinant]) – a primit în data de 29.01.2021 recomandarea Agenției Europene a Medicamentului (EMA) pentru autorizarea condiționată de punere pe piață și a fost ulterior autorizat de către Comisia Europeană.
Vaccinul Vaxzevria este un vaccin cu vector viral nereplicativ. Există alte vaccinuri aflate în curs de dezvoltare bazate pe această tehnologie  împotriva unor boli cauzate de virusuri precum HIV și Zika. Un vaccin împotriva Ebola bazat pe un vector viral nereplicativ a fost autorizat deja în Uniunea Europeană.
Aceste tipuri de vaccinuri utilizează un alt virus, în cazul vaccinului Vaxzevria un adenovirus, pentru a transporta un fragment din informația genetică a virusului SARS-CoV-2 în celulele de la locul administrării, care ulterior sintetizează proteina Spike a SARS-CoV-2. Această proteină va fi recunoscută de către sistemul imunitar ca fiind străină organismului și vor fi produși anticorpi și celule care sa o atace. Dacă mai târziu persoanele vaccinate se întâlnesc cu virusul SARS-CoV-2, organismul lor îl va recunoaște și va fi pregătit să se apere.
Adenovirusul utilizat pentru dezvoltarea vaccinului Vaxzevria nu infectează în mod normal oamenii, este izolat de la cimpanzei, și este modificat astfel încât să își piardă capacitatea de a se multiplica.

Q: De ce s-a folosit ca vector un virus izolat de la cimpanzei?
A: In cazul utilizarii ca vector a unui adenovirus uman o parte din populație ar fi putut avea deja imunitate la acesta, dobandită prin infectia anterioara, iar răspunsul imun împotriva vectorului ar fi putut reduce eficiența vaccinului prin neutralizarea acestuia.

Q: Pe ce s-a bazat analiza eficacității vaccinului dezvoltat de Oxford / AstraZeneca?
Datele luate în calcul de Comitetul EMA pentru medicamente de uz uman (Committee for Medicinal Products for Human Use – CHMP) pentru analiza eficacității vaccinului sunt agregate din două studii clinice diferite (COV002 si COV003 desfășurate în UK, respectiv în Brazilia) care au inclus în total un număr de 10468 de persoane, împărțite aleator între lotul vaccinat și cel placebo. Acestea au fost evaluate incepand cu 15 zile de la administrarea celei de-a doua doze într-un interval de 4-12 săptămâni.
Eficacitatea reprezintă scăderea procentuală a riscului de infecție simptomatică în grupul vaccinat comparativ cu grupul placebo, evaluată în condițiile studiului clinic.

Q: Ce eficacitate are vaccinul dezvoltat de Oxford /AstraZeneca?
A: Eficacitatea vaccinului la persoanele care au primit ambele doze este calculată la 59.5% (interval de confidență 95% –  IC: 45.8%, 69.7%), începând cu 15 zile de la administrarea celei de-a doua doze în cele două studii luate în considerare de către EMA.
La scurt timp după autorizarea vaccinului, au fost publicate date preliminare suplimentare în jurnalul Lancet, cumulate din studiile clinice  COV002 în UK, COV003 în Brazilia și COV005 în Africa de Sud. Eficacitatea împotriva COVID-19, evaluată începând cu 14 zile de la administrarea dozei 2 a fost calculată la  63.1 % (IC: 51.8%, 71.7% ) indiferent de intervalul dintre doze. Administrarea mai târzie a dozei de rapel a condus la o eficacitate mai mare.
( * ) – conform prospectului, doza de rapel trebuie administrata la 4-12 săptămâni după prima doza;

Q: Când începe vaccinul AstraZeneca să mă protejeze? 
A: Conform RCP-ului emis de EMA, protecția începe după aproximativ 3 săptămâni de la administrarea primei doze de vaccin și se menține pentru minim 3 luni, pana la administrarea dozei de rapel. Din datele publicate recent, eficacitatea vaccinului începând cu minim 21 de zile de la administrarea primei doze și până în momentul administrării celei de-a doua doze este calculată la 77% și rămâne în jurul acestei valori pe toată perioada observată. 


Q: Trebuie sa aștept doza de rapel AstraZeneca pentru a fi protejat?
A: Datele de imunogenitate arată o creștere semnificativa a titrului de anticorpi neutralizanți după administrarea dozei de rapel. Deși eficacitatea nu crește semnificativ, este de așteptat ca doza de rapel să asigure o persistență mai mare a răspunsului imun.

Q: De ce se face rapelul pentru Oxford / AstraZeneca la 8 săptămâni când EMA a recomandat administrarea la 4-12 săptămâni?
A: Datele de imunogenitate arată o creștere semnificativă a titrului de anticorpi neutralizanți la voluntarii cărora a doua doză le-a fost administrată la un interval mai mare de 6 săptămâni. Titrul de anticorpi neutralizanți măsurat în serul voluntarilor cărora le-a fost administrat rapelul la 6-8 sau 9-11 săptămâni nu variază semnificativ.
Având în vedere ca nu există diferențe semnificative în ceea ce privește eficacitatea atunci când cea de-a doua doză este administrată la 8 sau la 12 săptămâni, prin administrarea la 8 săptămâni s-a urmărit atingerea unui număr mai mare de persoane vaccinate complet într-un timp mai scurt. Din acest motiv, pana la momentul la care vor fi disponibile date suplimentare, în România rapelul pentru vaccinul AstraZeneca este în continuare recomandat a fi administrat la 8 săptămâni. Cu toate acestea, o persoană poate opta pentru efectuarea rapelului oricând în intervalul autorizat (între 4 și 12 săptămâni).
Recent au fost prezentate date preliminare de eficacitate in prevenirea COVID-19 ale unui studiu de fază 3 desfășurat în SUA (NCT04516746), care a înrolat 32459 de voluntari, împărțiți în două grupuri – grupul persoanelor vaccinate vs grupul placebo, în proporție de 2 la 1. Doza de rapel a fost administrată la 4 saptamâni după prima doza, iar eficacitatea începând cu 15 zile după rapel a fost calculată la aproximativ 76%.
https://www.nature.com/articles/d41586-021-00836-z
https://www.astrazeneca.com/content/astraz/media-centre/press-releases/2021/azd1222-us-phase-iii-primary-analysis-confirms-safety-and-efficacy.html


Q: Ce reacții adverse au fost raportate? 
A: Cele mai frecvente reacții adverse raportate au fost:
- durere la locul injectării
- dureri de cap
- oboseală
- dureri musculare și articulare
- febră
- frisoane
- greață
Majoritatea reacțiilor adverse au fost ușoare sau moderate și au dispărut în câteva zile de la vaccinare. Comparativ cu prima doză, reacțiile adverse după cea de-a doua au fost mai ușoare și mai puțin frecvente.

Q: Cum raportez o reactie adversa?
A: Reacțiile adverse sunt continuu monitorizate și analizate. Se recomandă raportarea lor pe site-ul ANDMR ( https://covid19.anm.ro/ ) și la medicul de familie sau medicul curant.

Q: Cum se explică evenimentele trombotice severe asociate vaccinului Oxford / AstraZeneca?
A: Agenția Europeană a Medicamentului a identificat o asociere între vaccinarea cu Vaxzevria (produs de AstraZeneca) și apariția unor evenimente trombotice severe foarte rare asociate cu trombocitopenie, motiv pentru care a recomandat modificarea prospectului pentru a include atenționări în legătură cu aceste evenimente și pentru a semnala manifestările postvaccinale care ar putea fi asociate cu aceste evenimente foarte rare.
Va rugăm să vă adresați de urgență medicului dacă sunt constatate următoarele simptome în primele 2-3 săptămâni de la vaccinare:
            – dificultăți de respirație
            – durere în piept
            – umflarea picioarelor
            – durere abdominală puternică și persistentă
            – dureri de cap persistente
            – vedere încețoșată
            – pete mici de sânge sub piele la distanță de locul administrării vaccinului
Boala COVID-19 cauzată de infecția cu virusul SARS-CoV-2 este asociată cu un risc crescut de spitalizare și cauzează un număr mare de decese.
Combinația raportată de cheaguri de sânge și trombocite scăzute este foarte rară, iar beneficiile vaccinării împotriva COVID-19 depășesc riscurile efectelor adverse.
