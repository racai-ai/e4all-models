Balcon Inchis sau Deschis
2020-03-24 2792 0
balcon inchis sau deschis
Închiderea cu tâmplărie tip “termopan”
Balcon Inchis sau Deschis ? Pentru clădiri noi sau extinderi, închise în stadiul de proiect, un balcon/logie, cu tâmplărie etanșă termoizolatoare, nu se poate considera balcon/logie. Această închidere de balcon se transformă în fereastra camerei.

Balcoanele închise cu tâmplărie etanșă (tip “termopan”) nu pot asigura o ventilare naturală completă, anulează aspectul estetic plăcut și gândirea arhitecturală inițială.

Orice fereastră rămasă între cameră și balcon va împiedica ventilarea naturală.

Rezultă dublarea fațadei cu două rânduri de geamuri
Prin închiderea unor balcoane inițial deschise, rezultă două rânduri de geamuri în fața camerei de locuit prin care ventilarea naturală nu se poate realiza corespunzător.

Unii locatari țin deschis geamul vechi dintre cameră și balcon, dar tot nu este suficient, aerul fiind blocat parțial sau total de geamurile noi ale balconului închis.

balcon inchis sau deschis
Inchiderea necorespunzătoare și nesănătoasă cu două rânduri de geamuri/ferestre. Închidere folosită în marea majoritatea cazurilor pentru anularea balcoanelor.
tipologie balcoane si logii
Soluția corectă de închidere/eliminare a balcoanelor. Soluție de transformare în bovindou. Ventilarea și însorirea se realizează direct printr-un rând unic de geam/fereastră
Mulți cetățeni sunt foarte mulțumiți de închiderea balcoanelor cu geam termopan
Pe lângă un confort termic se invocă protecția față de praful din oraș.

În mod normal și obișnuit, praful și poluarea din oraș nu ar trebui să existe așa cum există acum în marile orașe din țară.

Reducerea intrării prafului pe geam vine la pachet cu reducerea oxigenării și ventilării naturale a spațiului de locuit.

Unele spații de locuit și foarte multe birouri au parte de ventilare mecanizată și aport de aer proaspăt filtrat. În aceste cazuri se poate justifica etanșarea geamurilor sau chiar fațade duble cu efect antifonic, fațade inteligente cu sisteme automatizate de control a însoririi.

Toate aceste sisteme sunt destul de greu accesibile pentru cei care rămân cu varianta oxigenării cu deschiderea gemurilor.

Închiderea reversibilă cu panouri și tâmplării neetanșe pliabile sau glisante
Destul de rar folosite în România dar foarte folosite pentru clădiri noi dar și pentru clădiri existente în unele țări.

Panourile pot fi compozite sau separate din vitraj special, lemn tratat, metalice sau alte materiale sintetice.

Tâmplăriile folosite sunt rame metalice fără termoizolare/rupere de punte termică.

Cu aceste sisteme ne-etanșe, balcoanele și logiile pot fi închise parțial sau total.

Unele sisteme mai complexe au prevăzute sisteme de automatizare pentru închidere și deschidere, pentru sporirea sau micșorarea ventilării naturale și a umbririi/însoririi în funcție de condițiile meteo.

În cazul acestor sisteme ușoare se acordă o atenție deosebită privind rezistența la acțiunea vântului și în caz de furtună, prin mecanisme de autoblocare sau auto-închidere/deschidere.

Închiderea balcoanelor blocurilor existente din perioada “ceaușistă”
Prin închiderea balcoanelor existente cu tâmplărie etanșă se poate genera un bovindou aferent unei camere sau o cameră cu două rânduri de vitraje etanșe către exterior.

Poate rezulta o cameră corect ventilată: o cameră extinsă în fostul balcon actual bovindou.

Poate rezulta o cameră neconform ventilată: o cameră care se va ventila prin doi pereți vitrați sau parțiali vitrați, cu ferestre care se deschid total sau parțial pentru ventilare și aerisire.

Aceste investiții sunt proiectate și implementate superficial, fără studii serioase de impact, fără un studiu privind parametri și evoluția calității aerului din apartamentele închise cu două rânduri de geamuri.

Majoritatea “termo-reabilitării” blocurilor existente (mai vechi de anul 1989) sunt realizate “pe bandă rulantă” cu proiecte simplificate, cu detalii generice neadaptate la fiecare bloc/fațadă/tip balcon în parte.

Programele de “reabilitare termică” cu închiderea balcoanelor în tâmplării etanșe, reprezintă o mare eroare din următoarele puncte de vedere:
Structural-constructive,
Higrotermic,
Sanitar și
Estetic-Arhitectural
Neconformitățile Structural-Constructive
Pot fi confirmate de eventuale expertize structurale și constructive amănunțite

Încărcarea suplimentară a planșeelor în consolă.

Lipsa de ranforsare a parapeților existenți de la balcoane.

Rezolvarea incorectă a detaliilor de termoizolare și hidroizolare a parapeților și a glafurilor interioare/exterioare.

Fixarea necorespunzătoare a placajelor termoizolatoare pe fațadă/parapeții existenți.

Afectarea integrității constructive și structurale prin perforarea multiplă a elementelor clădirii.

Afectarea ventilării elementelor superficiale de la fațadele existente.

Din punct de vedere Higrotermic
Confortul termic este dat de căldură, de umiditate și de permeabilitate.

Spații din clădiri cu o alcătuire constructivă, componente și conformare deficitară din punct de vedere higrotermic pot fi compensate prin sisteme de încălzire și ventilare mai mult sau mai puțin complexe sau costisitoare.

Pentru clădiri obișnuite (marea majoritate a clădirilor), este ideală folosirea măsurilor pasive și simple/clasice de asigurare a confortului higrotermic și mai puțin folosirea măsurilor active de tip ventilații mecanizate, tubulaturi și instalații greu de întreținut, instalații cu aport de aer proaspăt și preîncălziri de aer proaspăt.

“Dacă nu aveți sisteme avansate de ventilare cu aport de aer proaspăt centralizat: nu montați bariere de vapori (pungi) pe zona dormitoarelor sau livingurilor și sufrageriilor cu bucătării separate, lăsați pereții să respire măcar pe zonele de dormit, în special la camerele din poduri și mansarde, după cum am scris și în acest link: https://www.urbanambition.ro/mansarda-falsa/

Bariera de vapori nu este o membrană misterioasă avansată tehnologic, această barieră de vapori este o pungă prin care nu trec vaporii dar nu trece nici aerul.

Respiratul și dormitul în pungă nu este sănătos, indiferent de dimensiunea pungii/camerei.”

Sanitar
Sănătatea este afectată de etanșeizarea suplimentară dar și de diminuarea însoririi.

Aerul neventilat și umiditatea dereglată afectează un trai sănătos.

Împiedicarea însoririi directe.

Estetic-Arhitectural
Închiderea simplistă după proiecte individuale sau după cele locale de “anvelopare” a balcoanelor generează imagini arhitecturale total inestetice.

După cum am scris și în articolul https://www.urbanambition.ro/diferenta-intre-balcon-si-logie/ Balcoanele au

“Rol decorativ și estetic pentru imaginea de ansamblu a clădirii.

Balcoanele reduc impactul termic asupra fațadei.”

Balcoanele pot fi izolate/împrăștiate pe fațadă sau compacte – cursive separate de elemente ușoare sau separate de elemente arhitecturale masive.

Cele compacte/cursive devin adevărate “schele” permanente cu ajutorul cărora se pot realiza multe lucrări de întreținere la fațade fără a fi necesară instalarea de schele obișnuite.


Montaj foto Olia Muzychenko și fotografia-pictura de Pieter Bruegel the Elder
Închiderea și anularea balcoanelor
Din păcate, majoritatea cetățenilor anulează prețioasele balcoane și logii, le transformă în camere obișnuite de locuit sau în debarale pentru depozitare.
Pentru balcoanele și logiile amplasate pe partea cu bulevardele intens circulate, se invocă, în principal, necesitatea “opririi prafului și a poluării”.

Pentru cele amplasate spre incinte liniștite sau străzi mai puțin circulate se găsesc diverse motive sau fatalismul/trendul provocat de tăvălugul “anvelopărilor” neconforme de blocuri.

Închiderea ne-etanșă a Balcoanelor și Logiilor
Soluțiile moderne ne-etanșe, cu pre-cadre metalice, foi de geam securizat, folii groase de polietilenă, panouri permeabile și alte soluții mixte glisante sau armonice au costuri foarte ridicate pentru clădirile existente dar și pentru balcoanele sau logiile clădirilor noi.

“Închiderea”/extensia Balcoanelor cu noi corpuri de clădire
Sunt și cazuri rare de extinderi ale balcoanelor în elemente constructive pe structură proprie.

https://www.francetvinfo.fr/economie/immobilier/renovation-urbaine-des-hlm-transformes-sans-etre-detruits_3812495.html

Ideal de aplicat pentru blocurile ceaușiste care au balcoane insuficiente ca suprafață utilă.

O suprafață utilă care să permită o extensie pe timp de primăvară-toamnă a locului de luat masa din interior, o extensie a sufrageriei, cel puțin un loc de luat masa cu scaune pe toate laturile mesei.

Soluția poate genera adevărate provocări arhitecturale și structurale, o soluție estetică și coerentă din punct de vedere arhitectural.

Soluția aceasta extrem de costisitoare și poate fi aplicată doar cu programe masive de bugetare municipală/națională/europeană.

Foarte importantă este înțelegerea soluției, organizarea comunității din aceste locuințe colective pentru planificare și obținerea bugetelor necesare.

Dacă blocul vechi este bine construit, dacă procentul de ocupare suplimentar permite, dacă zona este bună, acest tip de investiție poate fi oportună.


Rénovation urbaine : des HLM transformés sans être détruits

Rénovation urbaine : des HLM transformés sans être détruits
Nu vă poate obliga absolut nimeni să vă închideți logia sau balconul existent.
O parte, din cei care au ales să nu închidă balconul, se confruntă cu o problemă inedită: păsările care își fac cuib sau care se odihnesc, murdăresc și aglomerează puținele balcoane rămase deschise.

O rezolvare temporară poate fi cu plase de împiedicare a accesului și pervazuri tratate cu materiale de îndepărtare ale bietelor păsări…

Animale care încă mai cuibăresc și dau viață prin puținii arbori neîngrijiți, uitați și ignorați în incintele vechi de blocuri.

Justificarea cu praful și poluarea nu ar trebui să existe, cel puțin în intervale mari de timp, într-o localitate/comunitate administrată corect.