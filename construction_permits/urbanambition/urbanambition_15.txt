Anexele Gospodaresti pentru Casă și Apartament
2021-08-24 450 0
anexele gospodaresti bretea streiului hunedoara
Ce sunt anexele gospodaresti si ce rol au aceste construcții care pot fi provizorii sau permanente. În acest articol vă scriu despre anexele gospodărești de la case dar și de anexele gospodărești de la apartamentele de bloc.

Anexele gospodărești sunt un plus de confort pentru orice casă, apartament sau garsonieră.

Anexele gospodărești moderne nu sunt cu mult diferite de anexele în care dormeau vacile și caii bunicilor.

Încă mai sunt prin țară gospodării cu anexe care și-au păstrat rolul principal inițial pentru animale mici, medii și mari.

În multe din aceleași anexe mai mult sau mai puțin renovate sau păstrate, dorm pe lângă animale, mașini, tractoare sau diverse obiecte și unelte.

Anexele gospodaresti vechi
În trecut, nicio casă de gospodari nu putea funcționa fără aceste anexe alipite sau în vecinătatea apropiată a casei. Aproape toate gospodăriile aveau animale mari și medii, toate aveau măcar o găină și un cocoș.

Anexele adăposteau animalele, hrana pentru animale, lemnele de foc, diverse recipiente pentru prepararea hranei animalelor, uneltele și echipare pentru animale, unelte pentru livadă și grădină.

Anumite familii mai înstărite aveau în dotare utilaje pentru prelucrarea lemnului sau pentru prelucrarea hranei animalelor. Toate animalele, utilajele și uneltele erau adăpostite în anexe gospodărești închise total de tip magazie, șură sau hambar și în anexe parțial închise de tip șopron, pridvor, prispă, terasă acoperită, copertină, streașină extinsă, șamd.

Unele din aceste anexe au fost transformate total sau parțial în camere de locuit, birouri și spații de cazare.

anexele gospodaresti bretea streiului hunedoara
Anexe gospodaresti Bretea Streiului, Hunedoara
anexele gospodaresti Peretu Teleorman
Pătul, Peretu, Teleorman
text despre frumusetea anexelor vechigospodaresti si uratenia caselor noi
Din articolul Modele de Case Bucovina https://www.urbanambition.ro/modele-de-case-bucovina/
Putem locui la țară sau la oraș într-o casă sau un apartament fără absolut nicio anexă gospodărească?
Depinde de stilul de viață, modalitatea de întreținere și curățenie, de numărul membrilor familiei și de numărul de zile pe an petrecute în locuința respectivă.

Pentru o pensiune va fi prevăzută obligatoriu o anexă necesară întreținerii și curățeniei. În funcție de tipul de încălzire, va exista o anexă sau un perimetru pentru depozitarea combustibilului. Centrala termică, în funcție de proiect, va fi înglobată în clădirea principală sau sub forma unei anexe atașată/alipită de corpul principal.

Pentru o casă de vacanță izolată și folosită ocazional pe timp de vară, anexa pentru întreținere și curățenie poate fi sub forma unei camere mai mici, a unei debarale sau a unui dulap.

Anexele Gospodaresti ale Apartamentelor
Casele au anexele bine cunoscute și definite de lege. Apartamentele au celebrele anexe exterioare, subapreciatele și pe cale de dispariție:

uscătoare de la etaj și
boxele de depozitare din subsol sau demisol.
Anexele Gospodaresti exterioare apartamentelor
Apartamentele mai dotate au anexe sub forma de garaje pentru mașini, motociclete sau bărci, boxe generoase de depozitare, parcare închisă pentru cărucioarele și bicicletele copiilor, rastele de parcare acoperită dar deschisă pentru adulții care fac naveta zilnică cu bicicleta.

Să ne gândim ce înseamnă pentru unii dintre noi o anexă, nu neapărat cea definită de lege. Anexa fiind considerată ca element secundar atașat unui element principal.

Anexele Gospodaresti interioare
O anexă gospodărească poate fi și un colț din camera unui apartament în care punem o găleată cu un mop, un făraș și o mătură. Poate fi considerată anexă o debara sau o mică încăpere care conține toate aceste lucruri necesare curățeniei și întreținerii respectivului apartament.


Normele de locuire minimă impun existența a următoarelor elemente:

O cameră de locuit/dormit
O bucătărie sau o zonă pentru bucătărie inclusă în camera de locuit/dormit
O baie cu un wc, o chiuvetă și un duș.
Un hol sau o zonă de intrare.

Pentru normele minime, în ordinea importanței/valorii, pot fi considerate anexe interioare următoarele:

O debara pentru haine și depozitare cu acces din hol
Un balcon deschis cu acces din cameră sau din bucătărie (cu interdicție de închidere)
Al doilea balcon
O debara cu acces din bucătărie
Anexele de depozitare exterioare/comune menționate mai sus (uscătoare, boxe, garaj auto bicicletă, căruț copil)
Debaraua
Pentru apartamente, pentru familii obișnuite, indiferent de numărul de camere, toate aceste anexe aduc un confort sporit. Unii tineri care s-au preocupat mai puțin de problematica curățeniei, spălatului și gătitului, demontează debarale sau pereții bucătăriei.

Pentru cei care gătesc puțin sau foarte rar și curățenia e rezolvată de menajeră, o soluție eficientă este și traiul flexibil în camere de hotel din orașe sau diverse stațiuni turistice.

Balconul sau Logia
Despre închiderea totală sau parțială a balcoanelor am scris pe larg în acest link. Transformarea parțială sau totală în loc de depozitare și/sau zonă de extindere a camerei adiacente este o practică cu avantaje dar și cu multe dezavantaje despre care am scris aici. www.urbanambition.ro/balcon-inchis-sau-deschis/

Locuirea într-un apartament prevăzut cu anexele necesare
Dacă nu trebuie să cărați în fiecare zi căruciorul sau bicicleta copilului pe scări, dacă nu ocupați holul, camerele sau balconul cu toate acestea, puteți adopta un stil de viață mai eficient și minimalist.

Puteți să vă imaginați că anumiți gospodari, la început de drum, dormeau iarna cu oile în casă să nu le fure gerul, lupul sau ursul. Anexele erau fie șubrede fie neîncăpătoare.

De ce să dormiți cu oile în casă? mai bine să aveți oile acele anexe ferite de lup sau urs.

Anexele Gospodaresti ale Caselor
Anexele gospodaresti sunt încadrate în categorii de construcții provizorii sau definitive.

În articolul din acest link am scris despre construcții provizorii https://www.urbanambition.ro/constructie-provizorie/

O mare parte din aceste anexe gospodaresti se regăsesc în principal în zonele rurale. În zonele urbane, principalele anexe sunt magaziile și garajele care au rol multifuncțional de depozitare, atelier, magazie de scule.

Terenurile mici din zone urbane nu permit amplasarea de alte anexe generoase prezente în zona rurală.

La oraș, multe din magazii și garaje au fost demolate parțial sau total, au fost transformate în camere de locuit, extinderi de mici spații comerciale sau servicii, altele sunt transformate în camere de jocuri și relaxare pe timp de vară.

În anexa 2 din Legea Autorizatiei de Construire 50-1991 https://www.urbanambition.ro/legea-autorizatiei-de-construire/ sunt cuprinse următoarele categorii de construcții:

Grajduri pentru animale mari
Pătule
Magazii
Diverse depozite (pentru lemne, grâne, șamd)
Bucătării de vară
Garaje
Ateliere
Sere
Piscine / bazine
În lege sunt cuprinse și anexele gospodărești ale exploatațiilor agricole situate izolate și în extravilan:

mașini agricole
utilaje
mici ateliere
scule
alte bunuri ale acestora, inclusiv animale, precum și spații pentru cazare temporară pe timpul campaniilor agricole.
Realitatea din teren ne arată că foarte multe din aceste anexe ale exploatațiilor agricole sunt prezente în interiorul localităților (în intravilan nu doar în extravilan). Sunt prezente în multe gospodării care se ocupă cu grădinăritul terenurilor din localitate sau din jurul localității respective de care aparțin.

Anexele gospodaresti din aceste zone rurale sunt pline de mașini agricole, utilaje, și mici ateliere cu scule și unelte. Atelierele din interiorul localităților sunt în special cele pentru utilaje agricole dar și cele pentru reparații auto de mică anvergură și ateliere de tâmplărie (din pal și/sau lemn).

Atelierele considerate obișnuite, pentru activități meșteșugărești, sunt acceptate pentru o suprafață construită de maxim 200 mp și o deschidere de 6 metri, cu condiția să nu genereze vibrații. (conf. anexa 2 la legea 50)

În unele gospodării (tolerate de vecini sau mai izolate), pentru comercializare pe plan local, se toarnă plăci prefabricate pentru stâlpi, garduri, bolțari din ciment și chiar pavele. În altele, la fel de tolerate între vecini sau izolate, față de o gospodărie obișnuită cu câteva găini și unul sau doi porci, se cresc în număr mai mare pentru vânzare locală între vecini/sate vecine: animale mici și mari (găini, prepelițe, iepuri, porci, oi, capre, vite, struți, șamd).

Pe lângă beciurile de sub alte anexe, beciurile separate de corpul casei:

Variantă construită parțial în pământ, cu o cameră de depozitarea deasupra sau doar cu învelitoare. Pentru terenurile în pantă se specula panta pentru o acoperire totală sau parțială cu pământ.
Anexele gospodărești ale exploatărilor agricole din extravilan
Anexele gospodărești ale exploatărilor agricole din extravilan cu “spațiile pentru cazare temporară”. Le vedem în câmp, din viteza mașinii sau a trenului, între localități, multe din aceste anexe sunt adevărate construcții definitive cu toate dotările necesare unei case de locuit sau pentru cazare permanentă.

Rolul Ghidurilor Locale, rolul Arhitecților și Urbaniștilor în proiectarea Anexelor Gospodaresti
https://www.oar.archi/despre-oar/ghidurile-de-arhitectura-pentru-incadrarea-in-specificul-local-din-mediul-rural

Proiectul unei case de oraș, pe un teren limitat ca dimensiuni, nu are o deosebită importanță în relația cu anexele gospodărești. Chiar și în acest caz, garajul și împrejmuirea vor fi prevăzute cu fundații și stâlpi/soclu armat. Garajul integrat, atașat sau izolat de casă va fi atent studiat ca arhitectură, structură și amplasament, relație cu casa și cu amenajarea incintei (alei betonate și armate, pavaj, spații verzi, arbori, șamd).

Pentru case din zona rurală sau din zona periurbană cu terenuri mai generoase, proiectele vor fi gândite, pe cât se poate, cu anexele de bază și cu posibilitate de extindere a acestora, cu posibilitate de extindere a camerelor și o posibilă etapizare virtuală a acestora încadrată în parametri regulamentelor de urbanism local.

Toate aceste anexe oricum vor apărea haotic dacă nu vor fi prevăzute prin proiectul actual sau de spațiul lăsat pentru eventualul proiect ulterior în incintă, adiacent sau izolat de corpul de clădire principal care pe lângă casă.