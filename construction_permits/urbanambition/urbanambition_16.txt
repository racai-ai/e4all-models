Modele de Case mici din Bucovina
Case Mici si Sustenabile

2021-08-17 325 0
modele de case mici cu anexe clasic minimalist
Modele de Case mici și minimaliste inspirate din arhitectura Bucovineană. Înainte să alegi planul casei tale, citește acest articol.

După mulți ani petrecuți în vacanțele școlare și apoi în concedii prin Bucovina, am observat și chiar participat la traiul minimalist, așezat și sustenabil în armonie cu natura al oamenilor dintr-o mică localitate de lângă pădurile subcarpatice.

Abia după alți ani petrecuți în studiul proiectării moderne cu clădiri și echipamente complexe, am început să mă întreb de ce așa, de ce să nu luăm piciorul de pe accelerația și frenezia tehnologică, să ne uităm puțin în jur la haosul arhitectural, urbanistic, de mediu din jur.

Să privim cu mai multă atenție în trecut, să analizăm principiile de trai, de construire din acele vremuri și zone, fiecare zonă fiind cu specificul ei dar cu principii majoritar comune.

Vă povestesc despre principiile care stau la baza unor modele de case mici și cât de importante sunt anexele într-o gospodărie cu sau fără animale de companie.

Tehnologia din prezent domolită de principiile și bunul simț din trecut
Înainte să aplicăm modele de case mici, să ne gândim ce principii sănătoase și sustenabile putem folosi din acel trai văzut acum ca unul “cool” minimalist, un trai cu resurse modeste cu posibilități foarte limitate de acele vremuri.

Cum putem avea ce e mai bun din ambele lumi din trecut și din prezent. Cum se poate crea un viitor mai bun folosind ce am avut în trecut și ce avem în prezent.

Chiar dacă ne permitem și avem anumite instrumente și tehnologii moderne, nu ne obligă decât normele în vigoare dacă folosim sau nu aceste instrumente și echipamente.

Bunul simț și observarea tehnicilor clasice din trecut sau prezent ne pot indica modalitatea și gradul de implementare a mijloacelor tehnologice pe care le avem la dispoziție.

De la una-două camere la livinguri și multiple etaje cu dormitoare

Foto casa cu șopron. Muzeul satului Bucovinean
În trecutul țării noastre majoritar și profund rurale, oamenii de la țară construiau cu cumpătare și iarna se locuia fără ifose în una maxim două camere. Important era să ai lemn de foc, apă și mâncare.

Acum se pare că e greu de locuit în una sau două camere, cu o singură sobă, e greu fără camere și case savant proiectate în care să ne izolăm social pe funcțiuni de zi și de noapte, cu instalații complexe, cu senzori de mișcare și wi-fi.

Animalele Utilitare și de Companie
Pe lângă la fel de utilitarele pisici pentru șoareci și câini pe post de interfon/sonerie, animalele erau partenerii nelipsiți ai bunicilor.

Vaca era regina gospodăriei, calul sau boii erau motoarele, găinile-gâștele-rațele erau nelipsite, iar porcii își făceau naivi veacul până în luna decembrie.

Principalele Clădiri din Gospodărie
Fiecare gospodărie era alcătuită din câteva piese extrem de importante care nu puteau funcționa una fără cealaltă:

Casa de bază
Șura și Grajdul
Șandramaua/șopronul pentru lemne uscate și unelte
Casa părinților
Alte anexe utile
Pentru gospodăriile mai înstărite dar și pentru cele în care unul din copii se căsătorea sau rămânea în gospodărie cu părinții, se construia adiacent, în continuare sau vis-avis încă o mică căsuță în care părinții se retrăgeau.

modele de case mici cu anexe clasic minimalist
Gospodărie cu Șură, Grajd, Șopron și Două case
Casa de bază
Casa de bază era compusă din două sau trei camere, un hol și o mică încăpere pentru depozitare în legătură directă cu holul de intrare în casă. De regulă, exista o singură sobă care încălzea două camere.

În camera principală, camera cu soba și șparhatul / plita pe care se gătea. Soba era prevăzută cu un cuptor.

Fiecare cameră avea câte un divan sau pat de mici dimensiuni folosit și pe post de canapea pe timp de zi. Camera cu soba avea de cele mai multe ori câte două divane.

Pentru casele cu două camere, a doua cameră era în legătură directă cu prima pentru a fi încălzită atât cât se putea prin ușa larg deschisă de la prima.

A treia cameră era separată de celelalte două de un hol și eventual separată de o cămară în cazul caselor cu trei camere.

Șura și Grajdul
Șura e ca un hambar sau o hală foarte înaltă. Înălțimea este generoasă pentru a acoperi tot volumul fânului dar și pentru a îngloba grajdul.

Ambele sunt amplasate sub același corp de clădire, spațiul de deasupra grajdului este acoperit cu fânul pentru animale cules vara și depozitat iarna cu rol de hrană și izolator termic, un fel de supantă se creează deasupra grajdului.

În șură era parcată uneori căruța și alte utilaje sau unelte/recipiente pentru prepararea hranei animalelor.

Șura era prevăzută cu porți de acces foarte mari pe fațada din față și pe cea posterioară.

Prin șură se trecea din curte cu căruța plină de fân sau cu tractorul în partea din spate a incintei (grădina sau livada).

Șandramaua/Șopronul
Rolul principal al acestui șopron este de a prepara/tăia și depozita lemnele de foc. Avea și rol de atelier deschis, prevăzut cu banc sau bancuri de lucru în funcție de priceperea specializarea fiecărui gospodar (unii erau fierari alții tâmplari, șamd.).

Era cât de înalt se putea în relația cu acoperișurile casei sau celorlalte anexe, cu streașină mare, deschis cel mult pe o latură pentru a avea lumină naturală. Uneori era prevăzut parțial cu parapet pentru a împiedica și mai mult zăpada viscolită sau ploaia din furtuni.

Șopronul avea și un rol de separator/buffer termic atunci când se întorcea pe una sau două laturi, spatele casei lega casa de șură prin intermediul unui șopron principal sau secundar.

Casa părinților
Cele mai simple și populare erau cele compuse dintr-o singură cameră, cu un hol de acces pe unul din capete, ca un fel de wind fang.

Pe timp de iarnă, camera unică avea rol de dormitor, living și bucătărie. Pe timp de vară era folosită o bucătărie de vară improvizată în curte.

Unele case mai elaborate aveau două încăperi nedecomandate, cu hol de acces și debara în legătură cu holul și cu prima cameră.

Aveau același tip de sobe pentru gătit și încălzit prezente în casele principale.

Ferestrele erau dispuse pe două dintre fațade, cel de pe fațada mică era de dimensiuni minime și avea vedere spre intrare sau spre grădină/livada din spate în funcție de configurația planului de situație.

Alte anexe utile
Fântâna cu casa fântânii destul de elaborată și foarte costisitoare, cu tuburi diametre de minim 120 cm, cu găleată pe tambur de lanț și roată.
Hambar suplimentar pentru fân.
Șopron suplimentar pentru lemne
O bucătărie de vară cu o sobă mică și mic coș, improvizată undeva la distanță sigură de case și de anexe.
Casa Porcușorilor era construită spre gradină în zona grajdului. Compusă din două zone, una închisă și o alta partial deschisă cu gard/perete cu un acoperiș improvizat pentru umbră și ploaie.
Casa găinilor, dacă nu era anexă separată, era amplasată undeva la intrare în interiorul grajdului, cuibarul era într-un coș în colțul șurii cu access circular decupat în peretele clădirii.
Ultimul dar foarte important, nelipsitul WC ecologic din fundul curții sau din spatele șurii/grajdului. Cu mari eforturi și doar membrii importanți și mai avuți ai satului aveau făcute băi cum au văzut ei la oraș și fose septice săpate în grădină.
Din loc în loc, spre stradă, câte o fântână, la o gospodărie sau alta, vecinii din zonă contribuiau la săparea și construirea acestor anexe considerate locuri sfinte și sacre, păzite de icoane și cruci, păstrate cu respect și grijă de la cel mai mic la cel mai mare.

Forme simple și eficiente fără forme “jucate” și ridicole
In general, forma în plan a caselor este extrem de compactă, fără forme gratuite și ridicole, forme simple, rectangulare, fără intrânduri, fără rotunjimi, colțuri sau bovindouri greu de executat-mobilat și întreținut.

Multe din principiile caselor din aceste zone sunt similare cu cele ale caselor minimaliste, modulare sau de tip cutie “container”.

La o primă vedere, aceste planuri par imposibil de aplicat/replicat ca modele de case mici pentru stilul de viață și de a construi/locui “modern” al majorității cetățenilor.

O mică minoritate trăiește în aceste modele de case mici – minimaliste moderne și traiul sub un plan similar din schiță este chiar posibil.


https://unsplash.com/photos/9QRqI6RbHWU?utm_source=unsplash&utm_medium=referral&utm_content=creditShareLink
Dacă majoritatea locuia așa în acele vremuri, neavând alternative, momentan, doar o minoritate alege un trai simplu de bună voie.

Un trai cu una două camere, într-o casă super izolată termic, cu sau fără animale, cu încălzire de la o centrală termică sau pompă de căldură, suplimentar cu o sobă sau un șemineu modernizat pentru căldură și atmosferă.

Pe tema unui trai simplu unii devin vedete pe YouTube sau ajung să scrie cărți despre modele de case mici și locuire minimalistă sau traiul în case mici sau pe roți.

Anexe simple și Armonioase. Case ‘făloase” complicate și ridicole
Forma simpla, utilitară, brută și funcționalistă a anexelor nu a lăsat imaginația proprietarilor și meșterilor să umble pe teritorii “creative” în încercarea de a le face “frumoase”.

Din fericire, s-au concentrat mai mult pe case și anexele au fost lăsate așa cum sunt majoritatea în toată splendoarea lor generată de organitate, funcționalitate, arhetipal, forme simple, finisaje brute, naturale, curate și proporții motivate.

Foarte multe case, în special cele construite după 1989 sunt case intrate în festivalul de ridicol și grotesc. S-a construit hidos și exploziv în căutarea “frumosului” bănuit, în frenezia influxului de valută, pe teritorii cu administrație urbanistică și arhitecturală incipientă, pe cadru legislativ dăunător, fără bagaj cultural, economic și comunitar.

Amenajarea și îmbunătățirea gospodăriilor care nu au fost complet demolate
O parte din gospodării au suferit modificări și îmbunătățiri la clădirile principale dar și la cele secundare.

Șura a fost transformată în garaj și depozit, grajdul a fost transformat în birou sau atelier de lucru cu scule și banc de lucru.

O foarte mică parte din tineri au început să păstreze funcțiunea grajdului pentru câteva găini sau chiar creșterea unei vaci în cazul în care unul din membrii familiei este casnic și face full time job din asta cu animalele și cu creșterea copilului/copiilor din gospodărie.

Modele de case mici cu Păstrarea amprentei și energiei vechilor clădiri
Chiar dacă au fost demolate complet, casele și corpurile noi de clădiri au preluat modele de case mici obișnuite zonei și s-au construit aproximativ pe amprentele celor vechi.

Înțelepciunea meșterilor care au construit empiric de sute de ani genera cea mai bună și ideală amplasare în teren în relația cu soarele, vânturile dominante, ventilarea, iluminarea, vecinătățile, scurgerea apelor pluviale, cu separarea atentă a casei de grajd cu zona intermediară generată de curtea largă, de șopron sau de șură.

Meșterii cunoșteau locul și toate problemele terenului, la fel cum un arhitect care proiectează o casă bună e obligat să cunoască și să înțeleagă terenul, vecinătățile, specificul zonei și stilul de viață al celor care vor locui în casa respectivă.

modele de case mici cu anexe clasic minimalist
Model de casă nouă sau reabilitată cu anexele ca parte integrată și gândită de la începutul proiectului. Acceptarea, ordonarea și adaptarea la noul stil de viață al stilului vernacular.
Prețurile materialelor de construcții
Prețurile materialelor de construcții vor crește nu doar din cauza inflației dar și din cauze care țin de mediu și de resursele limitate. Poate că acum este timpul să se construiască într-un ritm mai puțin frenetic, mai așezat și mai cumpătat.

Prețul materialelor și al manoperei legate de prețuirea fiecărui centimetru pătrat de casă sau apartament, de planificarea și așezarea conform cu strictul necesar și nu cu bugete nelimitate sau necalculate.

Prețuirea legislației coerente, a educației, instruirii și dorinței de iluminare spirituală vor aduce imagini armonioase în urbanismul și arhitectura localităților.

Dacă intenționați să vă construiți un garaj, o magazie, un foișor sau o bucătărie de vară, în articolul următor am scris despre “ce este o construcție provizorie?”, despre cum poate fi considerată definitivă în funcție de materialele din care este alcătuită sau îmbunătățirile care sunt aduse acesteia.