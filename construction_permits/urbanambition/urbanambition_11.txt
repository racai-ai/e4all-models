Trotuar in Jurul Casei
Trotuarul de Gardă

2021-09-21 436 0
trotuar in jurul casei vedere 3d cu alee curte
Un trotuar in jurul casei este o alee pietonală sau un trotuar de gardă cu menirea principală de delimitare clară a clădirii de restul terenului amenajat sau neamenajat.

Trotuarul de gardă din jurul casei se poate construi înainte de amenajarea incintei dar și în același timp cu amenajarea incintei.

Ideal este să aveți un minim proiect sau o schiță cu cotele de nivel existente și propuse. un proiect complet pentru amenajarea incintei se numește amenajare cu proiect tehnic de sistematizare verticală.

Cu ajutorul unui furtun de nivel, o cotă de nivel pe care să o însemnați pe gard sau pe pereții clădirii (cota +1m).

În cazul anumitor locuințe colective noi și a blocurilor vechi, limita trotuarului de gardă intră în proprietatea comună a locatarilor. Este limita între spațiul privat și public.

Trotuarul de gardă poate fi vizibil sau “ascuns” sub forma unor lucrări de drenare, hidroizolare sau rigole ascunse peste care se așază spațiu verde sau alte elemente de amenajare:

Gazon, arbuști, jardiniere, banchete continue sau punctuale, lemn, deck, confecții metalice, lumini, piatră sau alte materiale decorative.

Trotuarul lateral la casa apropiată de gardul vecinului
trotuar in jurul casei conectat cu gardul adiacent
Variante de poziționare a rigolei deschise sau îngropate.
Foarte importantă este poziția gardului față de clădire și față de trotuarul de gardă, în special la casele care sunt amplasate foarte aproape de o limită laterală, aproape de gard.

În cazul în care între casă și gard aveți o distanță mai mică de 1,5 m, e indicat să sistematizați tot spațiul dintre perete și soclul gardului. Sistematizarea se face cu trotuar de gardă total sau parțial cu drenaj în spațiul verde rămas între soclul gardului și marginea trotuarului de gardă.

Dacă distanța este între 60cm și 1,5 m, trotuarul de gardă poate fi dispus între soclul peretelui și soclul gardului. Cea mai simplă preluare a apelor pluviale se face cu pantă longitudinală cu sau fără rigolă deschisă pe mijloc (spre stradă sau/și spre grădină). O preluare mai complicată se poate face cu rigole îngropate sau alte preluări subterane.

Am scris aici despre cum se face un gard și importanța stabilirii unor cote de nivel față de stradă https://www.urbanambition.ro/cum-se-face-un-gard/

Rolul unui trotuar in jurul casei denumit și trotuar de gardă
De a îndepărta apa de lângă perete și fundație.
Facilitează lucrările de repararea a soclurilor clădirii.
Pentru trotuarele de minim 80 de cm, asigură o circulație pentru întreținerea clădirii
Trotuarul de gardă, mai ales în jurul caselor izolate sau cuplate, asigură delimitarea clară a clădirii față de spațiile verzi și față de terenul neamenajat.
Pregătiri înainte de construirea unui trotuar in jurul casei
Un trotuar in jurul casei se va construi doar după ce aveți următoarele zone, elemente și lucrări realizate în jurul casei și incintă-curte:

Săpătură de jur împrejurul fundației casei și îndepărtarea pământului (pe o lățime de minim două lopeți), adâncimea să fie cât mai aproape de talpa fundației
Lucrările de canalizare și alimentare cu apă finalizate sau refăcute/modernizate
Împământarea electrică naturală refăcută (corect verificată și certificată) adiacentă casei
Tubulatură pentru protecție și traseu alimentare viitoare curent îngropat de la limita incintei la unul din colțurile casei sau direct în camera cu tabloul electric
Tubulatură pentru protecție și traseu alimentare viitoare curenți slabi (interfon, sonerie, fibră optică, ftp, cablu TV, șamd) îngropat de la limita incintei la unul din colțurile casei sau direct în camera cu recepția și transmiterea în rețeaua casei de date (camera sau dulap pentru modem, wi-fi, switch, monitorizare video, automatizare, control șamd)
Preluarea pluvialelor de pe acoperișul casei (burlane și alte preluări care afectează trotuarul nou)
Hidroizolare soclu și fundație (pe cât este posibil cu polistiren la soclu sau spumă termoizolatoare)
Protecție suplimentară tubulaturi și conducte trecute prin alte conducte și tubulaturi de diametru mai mare (tub în tub) pe zonele sensibile (sub trotuar, la trecerea prin socluri și fundații, circulații auto, șamd)
Îmbrăcarea în minim 20 de cm nisip a tuturor conductelor și tubulaturilor de protecție (sub, deasupra și stânga-dreapta). Dispunerea de benzi de marcaj viu colorate (galben, verde, roșu) deasupra nisipului de peste conducte/protecții.
Fundația și soclul izolate termic (termoizolația va coborî cât de mult se poate pe verticală pe lângă soclu și pe lângă fundație spre talpa acesteia)
Protecția termoizolației cu membrană (Membrana cu crampoane protecție fundație).
Lucrări de drenare a apei acolo unde aveți acumulări inevitabile de la terenul vecinului
Umplerea și compactarea săpăturii cu nisip, nisip-pietriș, pietriș sau pământ lutos/argilos.
Săpătura orizontală – de suprafață, continuă pe toată lățimea trotuarului.
Săpătură spre marginea exterioară a noului trotuar pentru fundarea perimetrală.
Fundație de beton armat pe tot conturul trotuarului (cu adâncime cât mai apropiată de limita de îngheț)
Drenaj adiacent fundației perimetrale trotuarului. (din pietriș spălat/sortat cu sau fără preluare cu țeavă de dren)
Strat de pietriș pe toată suprafața dintre termoizolația soclului și fundația perimetrală a trotuarului.


Video Youtube Enciclopedia Construcțiilor https://youtu.be/V3GUjZrLhbU
Alcătuirea unui trotuar in jurul casei
trotuar in jurul casei cu detaliu fundatie
Detaliu trotuar cu detaliu fundație. Trotuarul de gardă nu se leagă structural de placa sau fundația casei pentru evitarea punților termice. Dacă circulați cu tractorul pe acest trotuar, veți realiza soclu separat sprijinit pe fundația casei sau fundație separată conform proiect structură – rezistență realizat de un inginer constructor proiectant.
Pentru cazul în care se dispune polistiren extrudat sub trotuar, cu sau fără instalații de degivrare, se va turna înainte o șapă foarte uscată și slab armată peste pietriș, cu folie în prealabil.

Opțional: hidroizolarea acestei șape.

Peste această șapă se va așeza polistirenul extrudat.

Peste polistirenul extrudat se va turna strat suport armat (placă/șapă armată cu plasă sudată și alte elemente de armare conform proiectului)

Pavaj minim 3 cm grosime: piatră naturală sau artificială, plăci turnate din pietriș-ciment sau pietriș fin-ciment spălat. Texturile și materialele de pavare să nu aibă suprafețe alunecoase și lucioase/șlefuite. Fără marmură, fără travertin, fără gresii.

Pantele transversale nu vor depăși înclinația de 1,5%.

Pantele longitudinale pot depăși înclinația de 1,5 % cu condiția obligatorie de a fi însoțite, în paralel, cu trepte.

Pentru anumite puncte din lista de mai sus, mă refer la casele existente vechi sau noi care vor suferi anumite îmbunătățiri privind termoizolarea soclului și a fundației, refacerea împământării și a altor lucrări de instalații și drenaj.

Fundația perimetrală a trotuarului se poate lega sau continua în zid de sprijin pe zonele unde sunt diferențe mari de nivel. Diferența de nivel mai mare de 60 de cm va fi asigurată cu balustradă.

De regulă, acest trotuar în jurul casei are o lățime de minim 60 de cm și poate ajunge până la 120-150 cm lățime.

Trotuarul de gardă va fi delimitat de restul pavajelor din incintă cu diferență de nivel sau rigole de preluare a apelor pluviale.

Rigolele pot fi deschise sau îngropate. Rigolele deschise prefabricate sau pantele calculate rezultate ca porțiuni din incintă care conduc apa direct sau prin intermediul unor Geiger sau sifoane de preluare.

Trotuarul din jurul casei se poate prelungi pe lățimi mai extinse, pe o mare parte din curte sau chiar pe toată curtea, fără denivelare, doar cu pantă transversală și longitudinală.

În cazul unui trotuar clasic în jurul casei, diferența de nivel poate fi de 10-20 cm față de spațiile verzi neamenajate din curte sau grădină și 5-15 cm față de alte pavaje sau spații verzi amenajate.

Rosturi de dilatare și rosturi estetice
Pentru un trotuar in jurul casei , suprafețele betonate vor avea rosturi de lucru și dilatare. Aceste rosturi pot avea și un rol estetic dacă betonul rămâne aparent sau dacă acest rost se continuă cu întreruperea finisajului. Rosturile pot fi lăsate libere sau umplute cu mastic bituminos turnat la cald.

Fără borduri ieșite din planul aleii
trotuar alee corect gresit borduri impiedicare colecteaza apa
Orice bordură va fi la nivel cu pavajul. Nu se vor crea borduri ridicate. Bordurile ridicate pe partea cu circulația generează risc de împiedicare și acumulări de apă, aleea se transformă într-un fel de mic bazin.

Vedem în multe parcuri borduri și socluri de beton armat continue care flanchează și se ridică deasupra aleilor pietonale inundate pe timp de ploaie sau topirea sloiurilor de gheață bătătorită.

Chiar și prevăzute cu rigole deschise aceste alei sub formă de cuve se vor inunda pe porțiuni mai mici sau mai mari. Rigolele acoperite cu grătar sau pluvialele cu diametre mici îngropate, se vor înfunda cu diverse resturi vegetale, praf, pământ sau deșeuri imposibil de eliminat și monitorizat pentru a preveni inundarea constantă.

Trotuar de gardă pe zona de acces în clădire
trotuar in jurul casei schite plan variante
Cu Portocaliu este marcat trotuarul de gardă. Cu albastru este marcată amenajarea incintei ca etapă următoare.
Pe zona de acces pietonal în clădire, trotuarul de gardă va fi redus ca dimensiune sau se va uni cu aleea de acces, cu toată platforma incintei, fără denivelări. (cu pante și rigolele descrise mai sus)

Pentru terenurile ample, se poate amenaja spațiu verde între un trotuar in jurul casei și platforma curții sau aleea de acces. Rezultă, pe lângă trotuarul de gardă, un spațiu verde de gardă în jurul clădirii.