PUG PUZ PUD
2020-11-10 28188 0
Bloc face umbra balcoane vedere in curtea vecinilor
Care este legătura între PUG PUZ PUD și calitatea locuirii într-un oraș mic, mare sau sat. Densificarea greșit aplicată, lipsa bazelor de date, a resurselor umane și a puterii administrative. Explicarea unor termeni de Urbanism și linkuri utile.

Ordonanța de Urgență nr 51 din data de 21.06.2018

Ordonanța neputinței a recunoașterii faptului că autoritățile nu și-au făcut treaba și obligațiile față de oraș și față de cetățeni:

Ordonanța de Urgență care a pus “Capac” Actualizării / reînnoirii PUG-urilor

Link Ordonanța http://legislatie.just.ro/Public/DetaliiDocumentAfis/201847
De ce nu s-au analizat cauzele acestei lipse de personal și a lipsei de acțiuni și bugetări pentru finalizarea planurilor de Urbanism Generale.

Cine este responsabil pentru acest dezastru privind amenajarea teritoriului din București.

De ce nu s-a terminat/actualizat PUG-ul, care este stadiul lui, cine blochează, cine nu își face treaba, cine nu a prevăzut bani în buget? au fost plătite echipele sau nu și-au făcut treaba aceste echipe de lucru pentru PUG?

Într-o zi din Iunie a anului 2018 s-a executat o ordonanță de urgență care prelungește agonia lipsei Planurilor de Urbanism General pe perioadă nelimitată.

Lipsa planului de Urbanism General (PUG) este acum încercată, încălcând legislația, cu neconformele planuri denumite “inedit” Urbanism Zonal “Coordonatoare” de Sector.

Aceste anomalii de PUZ-uri “coordonatoare” nu fac ce ar trebui să facă, adică să coordoneze PUZ-uri existente realizate in sector și NU să reglementeze un sector întreg.

Așa cum este precizat și în legea 350/2001, reglementarea doar prin PUG se poate face! sau prin PUZ-uri de parcelă/parcele cuprinse într-o zonă de studiu limitată strict pentru parcelele în cauză și cele vecine în corelare cu alte planuri de urbanism din zonă, profile de drumuri și Planul de Urbanism General.

PUZ-urile de parcelă fac derogare de la prezentul PUG. PUZ-ul de sector poate exista, dacă se dorește, ca un studiu oarecare sau o “propunere” de coordonare și NU de reglementare cu derogare aferentă.

Reglementările pot fi cuprinse detaliat doar de PUZ-urile de parcele și de zone aferente unor acte de proprietate. Cei care realizează aceste PUZ-uri coordonatoare au acte de proprietate pe tot sectorul 1? Doar prin PUG se pot realiza studii generale fără a prezenta aceste acte de proprietate în cadrul Proiectului de Urbanism.

Cred că această ordonanță încalcă flagrant drepturile cetățenilor de a beneficia de Planuri de Urbanism în termene clare, termene în care autoritățile să fie responsabilizate, auditate și trase la răspundere în cazul nerespectării acestor termeni.

Practic, cu această ordonanță seacă, halucinantă, s-a eliminat obligativitatea cerută la Nivel European dar și Național de realizare a acestor planuri de Urbanism Generale, inadmisibil și incredibil. Cine se va sesiza? Cine doarme? Cine sunt complicii?

Planul de Urbanism General (PUG)
PUG-ul este “Planul Mare” al unei Localități (Comună care include un sat sau mai multe sate, Oraș mic sau Oraș Mare).

Aceste localități sunt incluse în categoria Unităților Administrativ Teritoriale (UAT).

Planurile de Urbanism Generale se întocmesc doar pentru orașe și comune.

Pentru moment, pentru explicarea PUG, voi lua ca exemplu planul Bucureștiului și o să explic anumite caracteristici și problematici legate de acesta.

Regulamentul Local de Urbanism (RLU) este un fel de Memoriu aferent PUG. Aici sunt descrise restricțiile și permisiunile din zonele desenate pe planșele din PUG.

Zonele desenate în PUG se numesc Unități Teritoriale de Referinţă (UTR). Aceste zone pot fi amplasate în zone mai mici sau mai mari în funcție de omogenitatea terenurilor, a clădirilor, relief, peisaj, istorie, structură parcele în aceste zone, etc.