Lambriuri și alte Protecții Mecanice
2021-09-14 224 0
lambriuri tipologie
Despre Lambriuri și ce rol au acestea. Cu rol estetic, de finisaj dar si de Protecție Mecanică a pereților interiori.

Lambriurile sunt folosite ca protecții mecanice în special la zonele de trecere, holuri de primire și alte zone în care pereții pot fi expuși la loviri din circulația persoanelor, a altor obiecte și corpuri de mobilier (în special scaune, fotolii măsuțe mobile, cărucioare, șamd).

Lambriurile protejează finisajul pereților tratați cu vopsitorii, tapet și alte placări mai sensibile.

În mod eronat s-a perpetuat denumirea de lambriuri sau lambriu pentru orice placare interioară sau exterioară de tip lamelă, șipcă sau ulucă.

După această perpetuare, avem în mod greșit următoarele denumiri și categorii: lambriuri pentru tavan, lambriurile de pereți exteriori și chiar lambriurile de gard tip jaluzele. (despre categorii de garduri am scris aici: https://www.urbanambition.ro/cum-se-face-un-gard/)

La fel cum termenul de lambriu e folosit pentru alte elemente, termenul de jaluzele și altele asemenea fac o țopăială tehnologică, terminologică și populară de la un domeniu la altul. Nu a scăpat neinventată denumirea de gard cu “lambriuri orizontale tip jaluzele”.

Lambriul originar arhetipal
Lambriurile au fost consacrate sub formă de fâșii înguste de lemn sau panouri similare cu cele de la corpurile de mobilier sau uși.

Fiecare lambriu va avea închideri la partea inferioară (ca o plintă) și la partea superioară (sub forma unei plinte/glaf).

Înălțimea de 1,4m – 1,6 m, pentru un lambriu, este cea mai potrivită protecție mecanică de perete. Vizual, această cotă se află sub linia orizontului pentru un adult poziționat în picioare.

Sunt situații în care protecția mecanică se face la nivel de soclu, la o cotă de cca 60 sau 90 de cm înălțime față de pardoseală, pentru zonele de parapet ale ferestrelor.

Se poate ajunge la o placare a pereților până la cota superioară a ușilor.

Îmbrăcarea totală a unui perete până la cota tavanului nu mai poate fi considerată lambriu.

Ideea de lambriu pornește de la o oarecare limitare a elementelor din lemn posibil a fi produse dintr-o bucată. Piese montate, reparate și igienizate fără a fi nevoie de schelă sau scări.

Lambriurile se vor monta în combinație cu căptușelile golului aferent ușilor. De cele mai multe ori, glafurile, pervazurile, ușile, tocurile și căptușelile sunt în același stil cu lambriurile din cameră sau coridor.

Lambriurile moderne
La fel ca în cazul mobilierului, cele mai valoroase estetic lambriuri sunt cele din lemn natural cu design clasic, romantic, rustic, boho, industrial, șamd.

Foarte agreabile sunt și lambriurile realizate din placări cu lemn extras, încleiat, prelucrat sau alte materiale compozite artificiale calde cu sau fără textură de lemn.

Lambriuri industriale – comerciale – sanitare
Protecțiile mecanice pot fi din foi de tablă pentru zonele industriale sau pentru anexele magazinelor. Zonele cu cărucioare vor fi prevăzute suplimentar cu bare de ghidaj adiacente pereților prevăzuți cu protecții mecanice.

Protecțiile mecanice pentru pereți sunt sub formă de benzi/bandouri sau placări continue până la o cotă de minim 1,6m.

Cele mai uzuale protecții mecanice din zonele comerciale de acces și circulație publică sunt cele din PAL, MDF și alte placări sintetice.

Lambriuri din Piatră Ceramice sau Faianță
Lambriurile din piatră sunt, de fapt, ca niște pereți placați incomplet.

La un perete, o placare corectă de piatră va începe de la pardoseală și se va sfârși în tavan sau într-o scafă.

Faianța nu este lambriu.

La fel ca la piatră, placarea de faianță se va opri în tavan. Dacă este prea înaltă camera, soluția este un tavan “fals”/suspendat care să micșoreze înălțimea camerei.

Orice placare cu piatră, ceramică sau faianță se poate opri aleatoriu pe un perete doar cu crearea unei nișe continue retrase în perete sau al unui soclu ieșit din linia peretelui.

Placarea se va opri cu întoarcere pe suprafața orizontală a nișei sau soclului, se va întoarce cu același finisaj sau finisaj diferit sub formă de glaf orizontal.

lambriu sau placare perete cu piatra sau gresie
Despre lambriuri. Articole de pe spațiulconstruit.ro:

https://www.spatiulconstruit.ro/articol/lambriurile-din-ce-material-si-de-ce-calitate-le-alegi/14256

Alte presupuse lambriuri
Nu exista lambriuri de exterior. Lambriurile există doar pentru interior.

Nu există lambriuri de tavan. Sunt placări de tavan suspendat care seamănă cu lambriu.

Pentru exterior există finisaj pentru fațade, finisaj fațadă ventilată sau neventilată, finisaj fixat mecanic, prin lipire cu adeziv sau prin ambele metode (fixare mecanică plus adeziv).

Placarea fațadei se va face doar cu materiale agreate și certificate pentru exterior.

Placarea sau fixarea de materiale de interior la exterior este ridicolă, inestetică dar și periculoasă în anumite cazuri.

Continuarea unor materiale/placaje de exterior spre interiorul clădirii, este altă poveste. E despre conștientizarea unei intenții și efect de a contopi interiorul cu exteriorul cu ajutorul unui finisaj care este continuu între exterior și interior.

Pereți expuși în amenajări noi
Pereți de gips carton sau zidărie, cu tencuială și vopsitorie în zone de circulație și așteptare, pereți care nu sunt prevăzuți cu lambriuri sau vreun fel de protecție mecanică a pereților și a muchiilor acestora.

Suprafețe expuse cu dâre de negreală și tot felul de zgârieturi provenite de la corpuri de mobilier adiacente pereților, urme lăsate ușor de persoanele care circulă sau care așteaptă sprijinindu-se în mod inevitabil de pereți.