Acoperis Terasa sau Inclinat tip Sarpanta
2021-03-02 1642 0
acoperis terasa sau sarpanta
Vrei să construiești o casa sau un bloc, te interesează ce fel de acoperiș sau terasă să folosești pentru susținerea învelitorii?

In acest articol vă voi spune de ce pentru un tip de clădire este potrivită terasa și pe alt tip de clădire este potrivit acoperișul clasic. Dacă vrei să faci o casă și îți pui această întrebare legată de costuri, răspunsul este clar: acoperiș clasic, tip șarpantă de lemn, șarpantă metalică, șarpantă parțială de beton armat (BA) sau șarpantă hibridă – BA-metal, BA-lemn, metal-lemn.


Dacă ai buget să faci o casă “mai mare”, o locuință colectivă sau o clădire pentru birouri, răspunsul poate fi în favoarea unei acoperiș orizontal tip terasă. Din start, bugetul pentru o clădire de locuit colectivă, clădire cu apartamente, va impune încadrarea în regimuri de consum optimizat de energie termică, cu soluții comune pentru încălzire și chiar răcire, după cum am scris și în acest articol: https://www.urbanambition.ro/ce-este-nzeb/

Clădirile colective vor utiliza la maxim spațiul de pe un acoperiș tip terasa pentru banalele panouri solare cu agent termic și eventualele pompe de căldură amplasate pe terasă.

blocuri insiruite vedere frontala desfasurare incalzire centrala termica comuna de bloc ce este NZEB
Montajul, întreținerea și reparația echipamentelor vor fi la costuri mult mai mici pe un acoperiș tip terasă față de un acoperiș tip șarpantă.

Clădire cu șarpantă care arată ca o clădire cu terasă
O casa cu acoperiș poate arăta, privită de jos, ca o casă cu terasă. Cu două sau trei atice înălțate și panta acoperișului pusă acolo unde trebuie, în funcție de istețimea arhitectului, casa poate arăta ca un cub, deși e acoperită cu acoperiș “clasic” cu pantă mică sau mare.

La fel, pentru un bloc, se pot folosi atice care ascund în spate jgheaburi și șarpante cu pantă mică.

Atenția în proiectare și execuție va fi maximă pentru realizarea acoperișului tip terasă, dar și pentru cele cu atice înălțate și, mai ales, pentru cele cu jgheaburi ascunse. In ambele cazuri, provocarea este despre rezolvarea unei imagini dar și a unei funcționalități.

Poate arata o clădire, mare sau mică, cu șarpantă la fel ca una cu terasă, rămâne de ales funcționalitatea diferită a celor două.

Soluțiile clasice sunt mai simple
Pentru un acoperiș clasic, cu streașină și cât mai puține ape, cu pantă medie, problemele de proiectare și execuție nu sunt așa mari ca la cele in terasa, cu atice sau cu jgheaburi ascunse.

Chiar și pentru un acoperiș clasic, simplu, apa este vicleană, se infiltrează în moduri neașteptate. Nu o vezi pe unde intră, de exemplu, pe o mică îndoitură ascunsă lângă coșul de la șemineul din sufragerie, se infiltrează ascuns și lung, o vezi doar cum se scurge pe peretele de la bucătărie.

Un detaliu și o execuție bine făcute vor controla versatilitatea de infiltrare a apei de ploaie, din zăpadă sau condens.

Blocuri cu Acoperiș sau Casă cu terasă
Se poate spune, în multe cazuri, că sunt nu foarte bine nereglementate/studiate sau executate aceste locuințele colective cu acoperiș înclinat tip șarpanta (blocuri mai mari sau mai mici cu acoperiș clasic/obișnuit de casă normală).

La o primă vedere, la fel se poate spune despre casele cu acoperiș orizontal, tip terasă.

Pentru o casă, în funcție și de clima sau zona unde este amplasată, cu acest tip de acoperiș orizontal/tip terasă, poate fi un efort justificat doar de un buget mai mare alocat pentru acoperiș și echipamente, justificare susținută de o fixație a arhitectului, ambiția clientului sau viceversa.

Justificările pot fi legitime, corelate cu perspective de amortizare și asumarea unui stil de viața în rezonanță cu obiectul construit. Doar dorința unei forme sau de a fi diferit de normal și de normă, generează soluții arhitecturale inestetice, grotești, bizare sau chiar comice.

Life Line
Un bloc cu acoperiș șarpantă poate ajunge la costuri considerabile dacă va îngloba toate elementele de siguranță tip “life line”, balustrada, platforme și pasarele pentru întreținere acoperiș și eventuale echipamente de pe acoperiș (centrale, panouri, tubulaturi evacuare, paratrăsnet, șamd).

Panta acoperișului poate fi redusă, pentru o accesibilitate mai mare pentru întreținere, în funcție de tipul de învelitoare.

Pentru o locuință individuală, impactul alegerii unui tip sau altul de acoperire/învelitoare este cu mult mai mic față de alegerea pentru locuințe colectivă

Blocurile cu acoperiș înclinat tip șarpanta metalica sau șarpanta din lemn, sunt un coșmar în întreținere și exploatare dacă nu au toate accesoriile pentru întreținere și siguranță.

Acele locuințe colective tip bloc cu acoperiș, construite cu cele mai ieftine și mai puțin durabile materiale la partea de acoperiș, domină ansamblurile de pe lângă marile orașe.

Economia făcută, pentru o acoperire în terasă, este eliminată de costurile de întreținere, reparații și imposibilitatea folosirii unei terase pentru echipamente tehnice necesare unei locuiri colective moderne.

Avantajul pentru o acoperire orizontală (tip terasă) poate fi versatilitatea pentru întreținere, montaj de echipamente de încălzire și răcire, “acoperișuri verzi” sau spații comune pentru locatari. Ar mai fi o soluție de mijloc în care acoperișul este parțial înclinat, delimitat de o zonă perimetrală sau parțială cu acoperire tip terasă, acoperiș cu panta foarte mică și jgheab ascuns în spatele unui atic.

Mansardă parțială sau Terasă parțială
Avantajul pentru un acoperiș tip șarpantă este că se poate amenaja un pod locuibil sau mansardarea, în altă etapă, a podului existent.

O terasă poate fi amenajată parțial cu zone închise locuibile sau spații tampon pentru întreținere și acces facil și protejat spre casa scării. Terasele pot fi transformate parțial sau total în zone deschise parțial sau total ca logii extinse, prevăzute cu pergole și diverse amenajări pentru petrecerea timpului în aer mai liber.

Fonduri și legislație pentru acoperișuri sustenabile
O administrație puternică va gândi in perspectivă cu fonduri, legi, norme și subvenționare legat de ce moștenire va primi in urma individualelor investiții în clădiri colective care vor avea acoperișuri nepotrivite/nesustenabile pentru economia generală a localității.

Imaginea Clasică a Acoperișului de Casă
Imaginea clasică și populară de casă este cea cu acoperiș cu doi sau mai mulți versanți. Mă refer la imaginea tradițională a caselor construite pe tot teritoriul României și nu la case cu acoperire în terasă construite în țările cu mult soare, fără zăpadă, cu lemn pentru construcții folosit cu parcimonie doar pentru tâmplării și mobilier.

Casă pe principii Tradiționale cu Materiale Moderne
Pentru o casă cu execuție și întreținere eficientă, soluțiile clasice/tradiționale sunt eficiente economic dacă sunt folosite materialele tradiționale sau mai puțin moderne. Nu poți să faci o casă modernistă doar cu materiale tradiționale, dar poți să faci o casă cu principii tradiționale (volumetrice/compoziționale) cu materiale moderne.

Cea mai Ieftina sau Scumpă Variantă de Acoperiș
Cea mai simpla și ieftină varianta pentru o casă este ce cu una sau două “ape” foarte puțin înclinate, cu streașină, cu șarpantă joasă, eventual fără pod. În acest caz putem folosi materiale clasice/populare/mai ieftine, deoarece avem o variantă “mai tradițională”/ populară.

O variantă mai scumpă este folosirea de acoperire totală sau parțială în terasă, folosirea aticelor pe una sau pe toate laturile. (după cum am scris și în articolul din linkul de mai jos)

Clasicele blocuri comuniste erau gândite pentru acoperire tip terasă din motive de rapiditate în execuție și eficiență în întreținere.

Un acoperiș tip terasă este mai puțin justificat economic pentru clădiri pe parter și foarte justificat pentru clădiri cu mai mult de două etaje.

Acoperiș Verde și Apă Gratis de la Soare
Foarte bine s-au nimerit aceste acoperiri în terasă cu trendul de “acoperiș verde”, cu instalarea panourilor solare termice, fotovoltaice. Folosirea parțială a terasei pentru mic grădinărit urban în grija unui mic penthouse sau a unei camere pentru administrare, toate acestea prevăzute cu balustrade sau parapeți de protecție.

Ideea “cool” de acoperiș verde este frumoasă în teorie dar foarte greu de pus în practică și exploatare. Irigațiile, acțiunea vântului, detaliile suplimentare pentru hidroizolare și termoizolare sunt provocări tehnice și economice chiar și pentru blocuri noi, nu doar pentru cele vechi.

O primă etapă minimalistă și o variantă sigură este montarea panourilor termice care să fie folosite pentru necesarul de apă caldă menajeră. Suplimentar, se pot monta și panouri fotovoltaice pentru asigurarea automatizată hibridă a iluminatului de pe casele de scară întunecoase sau ventilarea mecanizată curților interioare. Opțiunile și variantele sunt multiple pentru arhitecții de sistem și pentru inginerii care le vor implementa în proiecte tehnice.