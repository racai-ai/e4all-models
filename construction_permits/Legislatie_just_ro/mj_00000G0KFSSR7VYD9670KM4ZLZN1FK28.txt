
REGULAMENT din 14 septembrie 2007
privind procedurile de pregătire şi desfăşurare a avizării lucrărilor publice de interes naţional şi a locuinţelor
Publicat în 
 
MONITORUL OFICIAL nr. 744 din 1 noiembrie 2007
Capitolul I
 Prevederi generale
Articolul 1
Consiliul Interministerial de Avizare Lucrări Publice de Interes Naţional şi Locuinţe, denumit în continuare Consiliul, înfiinţat în temeiul dispoziţiilor Hotărârii Guvernului nr. 573/2007, asigură prin activitatea sa o concepţie unitară a aplicării politicii statului de echipare cu construcţii, instalaţii, echipamente edilitare şi locuinţe a teritoriului naţional.
Articolul 2
Consiliul este un organism consultativ al Guvernului, fără personalitate juridică, alcătuit din reprezentanţi ai ministerelor, ai organismelor centrale din subordinea Guvernului interesate în procesul de promovare a lucrărilor publice de interes naţional şi a locuinţelor.
Articolul 3
Consiliul analizează şi avizează documentaţii tehnico-economice la stadiul de:
 
a) studii de fezabilitate pentru lucrări publice, promovate de ordonatorii principali de credite din administraţia publică centrală, finanţate integral sau parţial de la bugetul de stat, surse proprii, şi care sunt, potrivit Legii nr. 500/2002 privind finanţele publice, cu modificările ulterioare, în competenţa de aprobare a Guvernului;
  
 
b) studii de fezabilitate pentru lucrări publice, promovate de ordonatorii principali de credite din administraţia publică locală, care sunt, potrivit Legii nr. 273/2006 privind finanţele publice locale, cu modificările şi completările ulterioare, în competenţa de aprobare a Guvernului.
  
Capitolul II
 Organizarea şi funcţionarea Consiliului
Articolul 4
Consiliul este organizat în componenţa prevăzută în anexa la Hotărârea Guvernului nr. 573/2007. Ordonatorul principal de credite bugetare care supune spre avizare documentaţia îşi nominalizează şi reprezentantul în Consiliu, odată cu cererea de avizare.
Articolul 5
Conducerea Consiliului este formată dintr-un preşedinte şi 2 vicepreşedinţi.
ART .6
Consiliul îşi desfăşoară activitatea în plen sau în comisii de specialitate, în funcţie de natura şi de complexitatea obiectivelor de investiţii supuse aprobării.
Articolul 7
Comisiile de specialitate se formează din membrii consiliului la propunerea majorităţii simple cu acordul preşedintelui consiliului.
Articolul 8
 
(1) În cazul unor lucrări publice sau programe de investiţii de complexitate deosebită şi care necesită analiză de specialitate, Consiliul sau comisiile de specialitate pot apela, după caz, la consultanţă internă şi/sau externă asigurată de specialişti constituiţi în comisii de analiză.
  
 
(2) În acest sens, Consiliul/Comisia de specialitate va preciza Secretariatului necesitatea efectuării demersului către ordonatorul principal de credite, privind nominalizarea şi angajarea de către acesta a specialiştilor conform prevederilor legale în vigoare.
  
 
(3) Specialişti nominalizaţi de către ordonatorii principali de credite vor fi numiţi prin ordin al ministrului dezvoltării, lucrărilor publice şi locuinţelor, prin grija Secretariatului.
  
Articolul 9
 
(1) Comisiile de analiză formate din specialişti se organizează şi funcţionează conform prevederilor anexei nr. 1 la prezentul regulament.
  
 
(2) Rapoartele comisiilor de analiză se supun dezbaterii Consiliului în vederea emiterii avizului.
  
Articolul 10
Şedinţele în plen se convoacă, de regulă, lunar sau ori de câte ori este necesar.
Articolul 11
Convocarea membrilor Consiliului se face prin grija Secretariatului. Cu 5 zile înainte de data şedinţei Consiliului se va preda fiecărui membru o mapă cu documente care va conţine:
- invitaţia de participare la şedinţă;
- ordinea de zi a şedinţei;
- notele de prezentare elaborate de proiectanţi şi însuşite de ordonatorii de credite, întocmite conform anexei nr. 2;
- rapoartele sintetice de analiză, întocmite de Secretariat conform anexei nr. 3;
- după caz, rapoartele întocmite de comisiile de analiză.
Articolul 12
 
(1) Şedinţele în plen sunt regulamentar constituite când participă două treimi din numărul membrilor Consiliului.
  
 
(2) Şedinţele sunt conduse de preşedintele Consiliului, iar în lipsa acestuia, de unul din cei 2 vicepreşedinţi.
  
 
(3) Hotărârile privind avizarea lucrărilor trebuie să întrunească votul majorităţii simple a membrilor Consiliului prezenţi. În cazul în care un membru din Consiliu sau supleantul acestuia lipsesc, va fi delegat un înlocuitor cu mandat şi drept de vot. Din voturile "pentru" trebuie să facă parte voturile vicepreşedintelui care conduce şedinţa şi al ordonatorului principal de credite care supune spre avizare documentaţia tehnico-economică.
  
 
(4) Membrii Consiliului sunt solidar răspunzători conform art. 6 alin. (3) din Hotărârea Guvernului nr. 573/2007.
  
Articolul 13
La lucrările Consiliului, pe lângă membri, pot participa în calitate de invitaţi:
 
a) reprezentanţi ai administraţiei publice centrale sau locale implicate în realizarea investiţiei;
  
 
b) reprezentanţi ai unor instituţii de învăţământ superior;
  
 
c) reprezentanţi ai asociaţiilor profesionale;
  
 
d) experţi şi specialişti angajaţi pe bază de contract, membrii ai comisiilor de analiză. Aceştia pot emite puncte de vedere cu caracter consultativ, nedecizional.
  
Capitolul III
 Secretariatul Consiliului
Articolul 14
Secretariatul Consiliului, denumit în continuare Secretariat, este organizat în cadrul Ministerului Dezvoltării, Lucrărilor Publice şi Locuinţelor, conform prevederilor art. 9 alin. (1) din Hotărârea Guvernului nr. 573/2007.
Articolul 15
Secretariatul înregistrează şi verifică documentaţiile propuse spre analiză şi avizare. Acestea trebuie să fie întocmite în conformitate cu reglementările în vigoare. În situaţia depunerii unei documentaţii incomplete, aceasta se restituie solicitantului.
Articolul 16
Documentaţia propusă spre analiză şi avizare va fi transmisă Consiliului de ordonatorul principal de credite, însoţită de o scrisoare de înaintare, şi va conţine:
- studiul de fezabilitate, studiul de fundamentare a programului sau alte documentaţii tehnico-economice;
- tema de proiectare/caietul de sarcini;
- avizele şi acordurile preliminare obţinute conform prevederilor legale;
- nota de prezentare.
Articolul 17
 
(1) Pentru fiecare lucrare supusă spre avizare, Secretariatul asigură cu personal propriu analiza documentaţiilor înaintate spre analiză şi avizare. Pentru lucrările deosebite secretariatul poate apela la comisiile de analiză formate din specialişti care se organizează şi funcţionează conform prevederilor anexei nr. 1 la prezentul regulament.
  
 
(2) În acest scop se numeşte un responsabil de lucrare care răspunde de întocmirea raportului sintetic de analiză prezentat în şedinţa de lucru a Consiliului. Termenul de analiză şi întocmirea raportului este de până la 30 de zile lucrătoare, în funcţie de complexitatea documentaţiei. În cazurile în care pentru analiza documentaţiilor se apelează la comisiile de analiză, termenul se decalează corespunzător.
  
Articolul 18
Pe baza documentaţiilor primite, Secretariatul întocmeşte ordinea de zi a şedinţei pe care o prezintă spre aprobare preşedintelui Consiliului/vicepreşedintelui secretar de stat din cadrul Ministerului Dezvoltării, Lucrărilor Publice şi Locuinţelor. În baza acesteia, se convoacă şedinţele în plen sau ale comisiilor de specialitate, după caz.
Articolul 19
Membrii Consiliului pot, la cerere, să consulte documentaţiile complete, înaintate spre analiză şi avizare.
Articolul 20
Secretariatul asigură întocmirea proceselorverbale pentru fiecare obiectiv de investiţii, ce se vor semna la şedinţă de către toţi membrii prezenţi.
Articolul 21
În baza procesului-verbal al şedinţei de avizare, Secretariatul întocmeşte avizul Consiliului şi îl prezintă spre semnare preşedintelui Comisiei.
Articolul 22
Secretariatul păstrează evidenţa documentaţiilor înaintate spre analiză şi avizare, precum şi evidenţa avizelor emise.
De asemenea, Secretariatul gestionează banca de date şi arhiva Consiliului.
Capitolul IV
 Procedura de avizare
Articolul 23
În cadrul şedinţei de avizare, după caz, reprezentantul ordonatorului principal de credite, beneficiarul şi proiectantul prezintă documentaţia aferentă obiectivului de investiţii, înaintată spre analiză şi avizare.
Articolul 24
 
(1) Concluziile, observaţiile şi recomandările rezultate în urma discuţiilor vor fi formulate de conducătorul şedinţei de avizare şi supuse aprobării membrilor Consiliului şi vor fi consemnate în procesul-verbal al şedinţei de avizare.
  
 
(2) Procesul-verbal va fi semnat de membrii prezenţi.
  
 
(3) Conţinutul-cadru al procesului-verbal al şedinţei de avizare este prevăzut în anexa nr. 4 la prezentul regulament.
  
Articolul 25
Aprobarea sau respingerea documentaţiei se va face prin votul majorităţii simple a membrilor prezenţi.
Articolul 26
Prin grija Secretariatului, pe baza procesuluiverbal al şedinţei de avizare, se întocmeşte avizul Consiliului, conform modelului din anexa nr. 5 la prezentul regulament, şi se prezintă spre semnare preşedintelui. În aviz vor fi trecute, după caz, observaţiile şi recomandările date în şedinţa Consiliului.
Articolul 27
 
(1) În situaţia respingerii documentaţiei, prin grija Secretariatului, aceasta va fi înapoiată investitorului.
  
 
(2) Pentru documentaţiile neavizate înapoiate investitorului, nota de prezentare, raportul sintetic de analiză şi procesulverbal al şedinţei de avizare a fiecărei documentaţii se păstrează în arhiva Secretariatului.
  
Articolul 28
 
(1) Pentru fiecare lucrare avizată se va deschide un dosar cu:
  
 
a) nota de prezentare a lucrării;
  
 
b) raportul comisiilor de specialişti, unde este cazul;
  
 
c) raportul sintetic de analiză;
  
 
d) procesul-verbal al şedinţei de avizare a lucrării;
  
 
e) avizul Consiliului.
  
 
(2) Secretariatul va păstra dosarul documentaţiei primite spre analiză şi avizare.
  
Capitolul V
 Avizul
Articolul 29
Consiliul emite avizul care certifică necesitatea şi oportunitatea investiţiei, compatibilitatea documentaţiei cu avizele şi acordurile prealabile, potrivit legii. Avizul conţine caracteristicile principale şi indicatorii tehnico-economici ai investiţiei.
Articolul 30
Avizul se semnează de preşedintele Consiliului.
Articolul 31
Avizele se numerotează şi se înregistrează într-un registru special care se păstrează la Secretariat.
Capitolul VI
 Dispoziţii finale
Articolul 32
Secretariatul va face propuneri de modificare a prezentului regulament, ţinând cont de evoluţia legislaţiei în materie.
Articolul 33
La data intrării în vigoare a prezentului ordin se abrogă Ordinul ministrului lucrărilor publice, transporturilor şi locuinţei nr. 1.589/2001 pentru aprobarea Regulamentului privind procedurile de pregătire şi desfăşurare a avizării lucrărilor publice de interes naţional şi a locuinţelor, publicat în Monitorul Oficial al României, Partea I, nr. 793 din 13 decembrie 2001.
Anexa 1
 
-
la regulament

INSTRUCŢIUNI
de lucru ale comisiilor de analiză
Capitolul I
 Dispoziţii generale
Articolul 1
Obiectul prezentelor instrucţiuni îl constituie modul de organizare şi funcţionare, componenţa şi atribuţiile comisiilor de analiză formate din specialişti pentru analizarea documentaţiilor privind lucrările publice de interes naţional şi locuinţe, numite în continuare Comisie.
Articolul 2
Comisia elaborează în urma analizei documentaţiilor raportul de specialitate care reprezintă baza de informaţii necesare pentru întocmirea, după caz, a Raportului sintetic de analiză de către Secretariat, precum şi a dezbaterii în Consiliu, în vederea avizării documentaţiei.
Capitolul II
 Componenţa şi organizarea
Articolul 3
Comisia va fi alcătuită în funcţie de complexitatea lucrării şi are în componenţă specialişti nominalizaţi de către ordonatorii principali de credite care vor fi numiţi prin ordin al ministrului dezvoltării, lucrărilor publice şi locuinţelor, prin grija Secretariatului. În cazul în care un specialist nu îşi mai poate desfăşura atribuţiile, prin grija Secretariatului Consiliului se va solicita înlocuirea acestuia.
Articolul 4
Raportul de specialitate elaborat de Comisie şi semnat de toţi membrii acesteia se va transmite la Secretariat în termen de 5-10 zile lucrătoare de la data punerii la dispoziţie a documentaţiei, în funcţie de complexitatea lucrării.
Articolul 5
Membrii Comisiei sunt solidar răspunzători pentru propunerile facute în raportul de specialitate.
Capitolul III
 Atribuţii
Articolul 6
Comisia are următoarele atribuţii :
 
a) analizarea studiilor de fezabilitate, studiul de fundamentare a programului sau alte documentaţii tehnico-economice privind conformarea lor cu dispoziţiile legale interne şi internaţional în vigoare;
  
 
b) formularea de propuneri concrete privind promovarea sau respingerea documentaţiei analizate şi argumentele de ordin tehnico-economic care stau la baza acestora.
  
 
c) întocmirea raportului de specialitate.
  
Capitolul IV
 Dispoziţii finale
Articolul 7
Membrii Comisiei vor presta activitatea pe bază de contract încheiat cu beneficiarii de investiţii. Cheltuielile legate de analiza în cadrul comisiilor a lucrărilor publice de interes naţional se suportă de beneficiarii investiţiilor din cheltuielile de proiectare.
Articolul 8
Revocarea membrilor Comisiei se face prin ordin al ministrului dezvoltării, lucrărilor publice şi locuinţelor, la propunerea Secretariatului.
