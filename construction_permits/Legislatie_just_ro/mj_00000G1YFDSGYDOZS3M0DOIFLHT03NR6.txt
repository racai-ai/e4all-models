
ACORD din 31 iulie 2006
între Guvernul României şi Guvernul Republicii Bulgaria privind trecerea frontierei de către persoane, mijloace de transport, echipamente şi materiale în procesul de construire şi dare în exploatare a unui nou pod mixt (rutier şi feroviar) de frontieră între cele două ţări, peste fluviul Dunărea
Publicat în 
 
MONITORUL OFICIAL nr. 498 din 25 iulie 2007
Guvernul României şi Guvernul Republicii Bulgaria, denumite în continuare părţi contractante,
având în vedere relaţiile de prietenie şi cooperare dintre cele două ţări,
în scopul creării condiţiilor necesare pentru traficul la frontiera româno-bulgară în legătură cu construirea "Podului peste Dunăre la Calafat-Vidin", denumit în continuare podul,
în aplicarea prevederilor Acordului dintre Guvernul României şi Guvernul Republicii Bulgaria privind aspectele tehnice, financiare, juridice şi organizatorice referitoare la construirea unui nou pod mixt (rutier şi feroviar) de frontieră peste fluviul Dunărea, semnat la 5 iunie 2000, denumit în continuare Acord-cadru,
au convenit cele ce urmează:
Capitolul I
 Prevederi generale
Articolul 1
Scop
Prezentul acord se aplică traficului la frontiera româno-bulgară al persoanelor, al mijloacelor de transport, echipamentelor şi materialelor pe perioada construirii şi dării în exploatare a podului, precum şi controlului de frontieră aferent acestui trafic.
Articolul 2
Definiţii
În sensul prezentului acord:
1. teritoriu al statului părţii contractante reprezintă teritoriul României sau, respectiv, teritoriul Republicii Bulgaria;
2. obiectiv reprezintă podul propriu-zis şi cele două sisteme de infrastructură conexă până la punctele de legătură cu infrastructurile rutiere şi feroviare existente pe teritoriile statelor părţilor contractante;
3. şantier reprezintă zona special amenajată şi delimitată corespunzător, situată pe uscat şi pe fluviul Dunărea, în zonele de frontieră aflate pe teritoriile statelor părţilor contractante, unde se efectuează lucrări de construire a podului, pe baza autorizaţiei de construire;
4. lucrări de şantier reprezintă lucrări de investigare, proiectare, construire, asamblare, montaj şi testare aferente podului, efectuate în cadrul şantierului;
5. echipamente reprezintă toate maşinile, utilajele, instalaţiile, aparatura de măsură şi control şi alte active, precum şi piesele de schimb şi accesoriile necesare funcţionării acestora, care vor fi utilizate în legătură cu lucrările de şantier, pe perioada construirii podului propriu-zis, fără a fi fixate permanent în obiectiv;
6. materiale reprezintă toate materialele de construcţii şi bunurile care vor fi integral utilizate la lucrările de şantier sau care vor fi fixate permanent în podul propriu-zis;
7. mijloace de transport reprezintă toate vehiculele şi navele destinate să transporte persoane, materiale şi echipamente, în legătură cu lucrările de şantier;
8. efecte personale reprezintă toate articolele, noi sau folosite, inclusiv produse alimentare, care nu sunt destinate comerţului şi care sunt menite utilizării în scop personal de către persoanele ce au acces pe şantier;
9. autoritate contractantă reprezintă Ministerul Transporturilor din Republica Bulgaria pentru podul propriu-zis;
10. antreprenor principal reprezintă o entitate comercială care se află în relaţii contractuale cu autoritatea contractantă pentru efectuarea lucrărilor de şantier;
11. subantreprenor reprezintă o entitate comercială care se află în relaţii contractuale cu antreprenorul principal pentru efectuarea unei părţi din lucrările de şantier;
12. muncitori reprezintă muncitorii, experţii, consultanţii, personalul administrativ şi orice alt personal, angajat sau contractat de către antreprenorul principal şi subantreprenorii acestuia în legătură cu lucrările de şantier;
13. reprezentanţi ai autorităţii contractante reprezintă persoanele din cadrul autorităţii contractante desemnate pentru a o reprezenta;
14. reprezentanţi ai instituţiilor financiare reprezintă persoanele desemnate să reprezinte toate instituţiile care finanţează lucrările de şantier;
15. membri ai Comisiei mixte reprezintă membrii Comisiei mixte româno-bulgare pentru realizarea proiectului podului peste Dunăre, la Calafat-Vidin;
16. reprezentanţi ai consultantului reprezintă persoanele aflate în relaţii contractuale sau de muncă cu consultantul internaţional tehnic şi de management al Proiectului, desemnate pentru a-l reprezenta;
17. persoane reprezintă toate persoanele care corespund definiţiilor de la pct. 12-16 ale prezentului articol;
18. control de frontieră reprezintă aplicarea legislaţiei naţionale a României şi a Republicii Bulgaria şi a prevederilor prezentului acord în ceea ce priveşte controlul la trecerea frontierei pentru persoane, mijloace de transport, echipamente şi materiale;
19. autorităţi de control de frontieră reprezintă toate autorităţile statelor părţilor contractante competente să efectueze, în punctele de trecere a frontierei de stat, controlul de frontieră şi care sunt reprezentate de:
pentru partea română:
- Poliţia de Frontieră Română;
- Autoritatea Naţională a Vămilor;
- Autoritatea Naţională Sanitară Veterinară şi pentru Siguranţa Alimentelor;
- Direcţia Fitosanitară;
- Compania Naţională de Autostrăzi şi Drumuri Naţionale a României - S.A.; şi
- Ministerul Sănătăţii Publice;
şi,
pentru partea bulgară:
- Ministerul de Interne, Serviciul Naţional de Poliţie - Poliţia de Frontieră;
- Ministerul Finanţelor, Agenţia Naţională Vamală;
- Ministerul Sănătăţii;
- Ministerul Agriculturii şi Pădurilor, Serviciul Naţional pentru Protecţia Plantelor;
- Ministerul Agriculturii şi Pădurilor, Serviciul Naţional Veterinar; şi
- Ministerul Dezvoltării Regionale şi Lucrărilor Publice, Agenţia Executivă a Drumurilor.
Părţile contractante îşi vor notifica reciproc orice modificare privind desemnarea autorităţilor lor de control de frontieră;
20. autorităţi de control reprezintă autorităţile de control ale statului, cu excepţia celor menţionate la paragraful precedent, care în conformitate cu legislaţia naţională a României şi a Republicii Bulgaria exercită controlul asupra activităţilor derulate în cadrul şantierului;
21. taxe de import şi impozite reprezintă taxele vamale şi orice alte taxe şi sume plătibile, care sunt colectate la sau în legătură cu importul de bunuri, dar care nu includ orice sume plătibile al căror cuantum este limitat la costul aproximativ al serviciilor furnizate sau colectate de către autoritatea vamală în numele altei autorităţi naţionale.
Capitolul II
 Organizarea şantierului
Articolul 3
Descriere
1. Amplasamentul şantierului a fost stabilit la km 796 ± 1 km al fluviului Dunărea.
2. Sub rezerva prevederilor prezentului acord, sectoarelor terestre şi fluviale care intră în perimetrul şantierului li se aplică legislaţia statului părţii contractante pe teritoriul căruia chiar se află.
3. Sectoarele terestre ale şantierului vor fi delimitate şi împrejmuite de antreprenorul principal.
4. Înfiinţarea şi delimitarea teritorială a şantierului se fac în conformitate cu planul de situaţie prezentat la obţinerea autorizaţiei de construire.
5. Antreprenorul principal va coordona activitatea din cadrul şantierului.
6. Activitatea în şantier va fi reglementată prin Regulamentul de organizare şi funcţionare, elaborat de antreprenorul principal în conformitate cu legislaţia statelor părţilor contractante, care va fi adus la cunoştinţă persoanelor prevăzute la pct. 17 al art. 2.
Articolul 4
Securitatea şantierului
Antreprenorul principal va lua toate măsurile necesare pentru a asigura securitatea şantierului pe perioada realizării lucrărilor de şantier, în conformitate cu legislaţia naţională a României şi a Republicii Bulgaria.
Articolul 5
Accesul în şantier
1. Pentru a asigura accesul pe şantier, antreprenorul principal va organiza puncte de acces la intrarea terestră în şantier, amplasate pe teritoriile statelor ambelor părţi contractante. Punctele de acces vor fi stabilite cu acordul autorităţilor de control de frontieră.
2. Antreprenorul principal va controla accesul în şantier al persoanelor definite la pct. 17 al art. 2, precum şi al mijloacelor de transport, echipamentelor şi materialelor, prin punctele de acces stabilite conform paragrafului 1.
3. Autorităţile de control de frontieră ale statului fiecărei părţi contractante vor avea dreptul în orice moment să efectueze control de frontieră asupra accesului persoanelor, mijloacelor de transport, echipamentelor şi materialelor la punctele de acces şi în cadrul şantierului, pe teritoriul statului acelei părţi contractante.
Articolul 6
Deplasarea în interiorul şantierului
Deplasarea persoanelor, mijloacelor de transport, echipamentelor şi materialelor în cadrul şantierului, în legătură cu lucrările de şantier, nu va fi considerată trecere a frontierei de stat.
Capitolul III
 Controlul de frontieră
Articolul 7
Dispoziţii generale privind controlul de frontieră
1. Părţile contractante vor lua toate măsurile necesare pentru a asigura implementarea eficientă a prevederilor prezentului acord şi a legislaţiei României şi legislaţiei Republicii Bulgaria, astfel încât să evite provocarea de întârzieri ale lucrărilor de şantier şi obstrucţionarea traficului de frontieră regulat între cele două state.
2. Autorităţile de control de frontieră vor coopera pentru asigurarea supravegherii şi controlului trecerii frontierei de stat româno-bulgare, pentru a preveni şi combate migraţia ilegală şi faptele specifice criminalităţii transfrontaliere săvârşite în zona lor de competenţă şi pentru a asigura respectarea procedurilor legale la frontiera de stat româno-bulgară.
Articolul 8
Controlul poliţiei de frontieră
1. Persoanele prevăzute la pct. 17 al art. 2 vor trece frontiera de stat româno-bulgară în baza prevederilor prezentului acord numai prin punctul de trecere a frontierei Calafat şi, respectiv, prin punctul de trecere a frontierei Vidin, de fiecare dată când nevoile serviciului cer o astfel de trecere, pe baza unui paşaport individual şi a unei liste nominale, care va cuprinde următoarele titluri:
 
a) numele întreg aşa cum apare în paşaport;
  
 
b) data naşterii;
  
 
c) cetăţenia;
  
 
d) seria paşaportului şi statul emitent.
  
În astfel de cazuri, autorităţile de control de frontieră ale statelor părţilor contractante nu vor aplica ştampile nici de intrare, nici de ieşire în paşapoartele individuale.
2. Antreprenorul principal va întocmi lista nominală prevăzută la paragraful 1 în limbile română, bulgară şi engleză. Autoritatea contractantă va aproba şi va certifica lista şi o va transmite autorităţilor de control de frontieră din punctul de trecere a frontierei Calafat şi, respectiv, punctul de trecere a frontierei Vidin.
3. În cazul oricărei modificări privind persoanele din lista nominală, autoritatea contractantă va comunică aceste modificări în cel mai scurt timp, în conformitate cu procedura la care se face referire în paragraful 2.
4. Lista va fi valabilă pentru treceri repetate peste frontiera de stat şi va fi actualizată corespunzător în fiecare lună calendaristică.
5. Cu 3 (trei) zile înainte de data de 1 a lunii următoare, autoritatea contractantă va confirma lista nominală, incluzând şi posibilele modificări şi completări, în conformitate cu procedura la care se face referire în paragraful 2.
6. În cazul în care o persoană înscrisă pe lista nominală nu mai este în posesia paşaportului cu care a intrat pe teritoriul statului celeilalte părţi contractante, în conformitate cu paragraful 1, ca urmare a pierderii, distrugerii sau furtului, reîntoarcerea unei astfel de persoane de pe teritoriul statului părţii contractante unde s-a produs evenimentul va fi permisă fără alte documente, în prezenţa antreprenorului principal sau a reprezentantului său special desemnat, care va confirma identitatea persoanelor, şi a reprezentanţilor autorităţilor de control de frontieră ai ambelor state.
7. Orice persoană care trece frontiera de stat româno-bulgară în baza condiţiilor paragrafului 1 se va reîntoarce pe teritoriul statului părţii contractante trimiţătoare prin acelaşi punct de trecere a frontierei pe unde aceasta a intrat.
8. În cazurile în care legislaţia statelor părţilor contractante prevede regim de viză de intrare, prevederile prezentului acord nu vor excepta de la aplicarea regimului de vize.
9. Orice persoană care trece frontiera de stat româno-bulgară în conformitate cu prevederile paragrafului 1 are dreptul:
 
a) să treacă frontiera de stat româno-bulgară de mai multe ori pe zi;
  
 
b) să circule pe teritoriul statului celeilalte părţi contractante într-un sector care nu va depăşi limita exterioară a oraşului Calafat sau a oraşului Vidin.
  
10. Autorităţile de control de frontieră vor avea dreptul să refuze accesul persoanelor prevăzute la pct. 17 al art. 2, în conformitate cu legislaţia lor naţională.
11. Persoanele care trec frontiera de stat româno-bulgară în conformitate cu prevederile prezentului acord sunt obligate ca, pe timpul şederii lor pe teritoriul statului celeilalte părţi contractante, să respecte legislaţia naţională a statului respectiv şi acordurile bilaterale în vigoare aplicabile.
12. Dacă persoanele care au trecut frontiera de stat româno-bulgară încalcă prevederile prezentului acord, autorităţile de control de frontieră le vor expulza neîntârziat pe teritoriul statului părţii contractante trimiţătoare, fără să fie necesară îndeplinirea vreunei formalităţi. Cele două autorităţi de control de frontieră se vor informa reciproc despre astfel de cazuri. Prevederile prezentului paragraf nu exclud angajarea responsabilităţii contravenţionale sau penale.
Articolul 9
Controlul vamal
1. Echipamentele şi mijloacele de transport având statutul de bunuri străine, în conformitate cu legislaţia naţională a statului fiecărei părţi contractante, vor fi supuse procedurii vamale de import temporar, în conformitate cu legislaţia naţională a statului părţii contractante în care se realizează importul temporar. În aceste cazuri, nu vor fi solicitate garanţii cu privire la drepturile de import. În scopul supravegherii vamale, sunt desemnate următoarele birouri vamale:
 
a) Biroul Vamal Calafat - pentru partea română;
  
 
b) Biroul Vamal Vidin - pentru partea bulgară.
  
2. Materialele având statutul de bunuri străine, în conformitate cu legislaţia naţională a statului respectivei părţi contractante, care vor fi utilizate la lucrările de construire, vor fi supuse procedurii vamale de import cu scutire de la plata drepturilor de import.
3. Facilităţile vamale prevăzute la paragrafele 1 şi 2 vor fi acordate cu condiţia de a se prezenta autorităţilor vamale un document (Side Letter) pentru fiecare livrare, care să certifice utilizarea bunurilor. Acest document va fi emis:
- pentru partea română de Ministerul Transporturilor, Construcţiilor şi Turismului;
- pentru partea bulgară de Ministerul Transporturilor, în baza solicitării antreprenorului principal, şi va conţine în mod necesar date privind identificarea fizică şi cantitativă a bunurilor transportate, precum şi valoarea şi originea acestora.
4. Introducerea în şantier a mijloacelor de transport, echipamentelor şi materialelor având statutul de bunuri româneşti, în conformitate cu legislaţia naţională a României, sau având statutul de bunuri locale, în conformitate cu legislaţia naţională a Republicii Bulgaria, nu va fi considerată părăsire a teritoriului vamal al statului acelei părţi contractante. Introducerea unor asemenea mijloace de transport, echipamente şi materiale în cadrul şantierului nu va fi supusă formalităţilor vamale.
În scopul implementării prevederilor de mai sus:
 
a) bunuri având statutul de bunuri locale în conformitate cu legislaţia naţională a României înseamnă:
  
- bunuri obţinute sau produse în întregime pe teritoriul României;
- bunuri obţinute în România din materiale obţinute sau produse în întregime pe teritoriul României şi din materiale care nu au fost obţinute în întregime în România.
 
b) bunuri având statutul de bunuri locale în conformitate cu legislaţia naţională a Republicii Bulgaria înseamnă:
  
- bunuri obţinute sau produse în întregime pe teritoriul vamal al Republicii Bulgaria, în conformitate cu legislaţia naţională bulgară şi care nu cuprind bunuri importate din alte ţări;
- bunuri importate pe teritoriul vamal al Republicii Bulgaria, care au fost scoase pentru libera circulaţie, în conformitate cu procedurile stabilite;
- bunuri produse pe teritoriul vamal al Republicii Bulgaria, fie din bunuri la care se face referire doar în al doilea paragraf, fie din bunuri la care se face referire în primele două paragrafe.
5. În scopul controlului şi supravegherii vamale, părţile contractante vor schimba listele de echipamente, mijloace de transport şi materiale.
6. Limitele scutirii de plată drepturilor de import pentru efectele personale, în conformitate cu legislaţia naţională a statului părţii contractante, vor fi aplicate în funcţie de necesităţi, depinzând de numărul de intrări/ieşiri de persoane în intervalul unei luni.
7. Părţile contractante se angajează să aplice procedurile şi scutirile cele mai avantajoase, în conformitate cu legislaţiile naţionale ale statelor lor.
8. Scoaterea din şantier a mijloacelor de transport, echipamentelor şi materialelor care nu au fost încorporate în podul propriu-zis se va face prin punctele de acces situate pe acelaşi teritoriu al statului părţii contractante pe care este situat punctul de acces prin care s-a efectuat introducerea în şantier a mijloacelor de transport, echipamentelor şi materialelor.
Articolul 10
Controlul rutier
1. Vehiculele se supun controlului rutier în conformitate cu legislaţia naţională a fiecărei părţi contractante şi reglementărilor bilaterale în domeniul transportului rutier.
2. Vehiculele nu sunt scutite de la autorizaţiile rutiere şi taxele sau tarifele percepute de către administratorul rutier.
Articolul 11
Controale sanitare
1. Autorităţile de control de frontieră îşi vor exercita prerogativele de control, inspecţie şi supraveghere în conformitate cu legislaţia naţională privind sănătatea oamenilor, animalelor şi plantelor în zona şantierului. Ele se vor informa reciproc despre modificările potenţiale sau reale ale stării de sănătate a celor 3 categorii.
2. În circumstanţe speciale, mai ales în caz de risc epidemiologic, epizootic şi fitosanitar, autorităţile competente pe linie de sănătate pot impune, prin propriile autorităţi de control de frontieră pe teritoriul statului lor, măsuri specifice de protecţie şi control, inclusiv prin aplicarea unor restricţii temporare sau permanente, privind circulaţia persoanelor şi/sau anumitor tipuri de mijloace de transport, echipamente şi materiale.
3. Într-o situaţie de alertă epidemiologică internaţională, activităţile de specialitate desfăşurate de autorităţile de control de frontieră sunt coordonate de către autoritatea naţională de sănătate publică a fiecărei părţi contractante.
Capitolul IV
 Diverse
Articolul 12
Prevederi speciale privind asistenţa medicală în caz de urgenţă
1. Pe perioada valabilităţii prezentului acord, antreprenorul principal va respecta normele de protecţie a muncii, în vederea prevenirii accidentelor de muncă.
2. Antreprenorul principal va lua măsurile necesare pentru acordarea asistenţei medicale de urgenţă, în mod gratuit, persoanelor prevăzute la pct. 17 al art. 2.
Articolul 13
Prevederi privind protecţia mediului
Pe durata valabilităţii prezentului acord, toate măsurile necesare pentru protejarea şi conservarea mediului şi prevenirea accidentelor industriale majore în zona şantierului sunt în sarcina antreprenorului principal.
Articolul 14
Accesul altor autorităţi de control în şantier
În vederea respectării prevederilor legislaţiei statelor părţilor contractante cu privire la siguranţa naţională, ordinea şi liniştea publică, bunele moravuri, sănătatea publică şi sănătatea animalelor şi a plantelor şi alte domenii similare, nicio prevedere a prezentului acord nu poate fi interpretată ca restricţionând accesul autorităţilor de control ale statelor părţilor contractante, atât naţionale cât şi locale, în şantier, conform competenţelor lor.
Capitolul V
 Dispoziţii finale
Articolul 15
Soluţionarea divergenţelor
Orice divergenţă care apare din sau în legătură cu interpretarea şi aplicarea prezentului acord va fi soluţionată pe cale amiabilă, în cadrul comisiei mixte înfiinţate în baza art. 12 din Acordul-cadru. În cazul în care nu se ajunge la o înţelegere, divergenţele se soluţionează pe căi diplomatice.
Articolul 16
Intrarea în vigoare şi încetarea valabilităţii acordului
1. Prezentul acord va intra în vigoare la data ultimei notificări scrise prin care părţile contractante se informează reciproc pe căi diplomatice despre îndeplinirea procedurilor legale interne necesare pentru intrarea sa în vigoare.
2. Prezentul acord poate fi amendat prin acordul scris al celor două părţi contractante. Amendamentele vor intra în vigoare în conformitate cu prevederile paragrafului 1.
3. Prezentul acord îşi va înceta valabilitatea la data dării în exploatare a podului.
4. Niciuna dintre părţile contractante nu va fi responsabilă de angajamentele care decurg din contractele sau alte înţelegeri pe care antreprenorul principal şi subantreprenorii săi le-au încheiat pentru lucrările de şantier.
Semnat la 31 iulie 2006 la Sofia, în două exemplare originale, fiecare în limbile română, bulgară şi engleză, toate textele fiind egal autentice. În caz de diferenţe de interpretare, textul în limba engleză va prevala.
Pentru Guvernul României,
Alexandru Mircea,
secretar de stat
în Ministerul Administraţiei
şi Internelor
Pentru Guvernul Republicii Bulgaria,
Vessela Gospodinova,
adjunct al ministrului transporturilor
-