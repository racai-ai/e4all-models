
ORDIN nr. 963 din 7 iulie 2021
pentru modificarea reglementării tehnice "Regulament privind atestarea auditorilor energetici pentru clădiri", aprobată prin Ordinul ministrului dezvoltării regionale și turismului nr. 2.237/2010
Publicat în 
 
MONITORUL OFICIAL nr. 729 din 26 iulie 2021
 
În conformitate cu prevederile art. 43 alin. (5) lit. c), alin. (7) și (8) din Legea nr. 10/1995 privind calitatea în construcții, republicată, cu modificările și completările ulterioare, și ale art. 5 lit. țț) din Hotărârea Guvernului nr. 477/2020 privind organizarea și funcționarea Ministerului Lucrărilor Publice, Dezvoltării și Administrației,
având în vedere prevederile art. 6 alin. (1) și art. 12 lit. b) din Ordonanța de urgență a Guvernului nr. 212/2020 privind stabilirea unor măsuri la nivelul administrației publice centrale și pentru modificarea și completarea unor acte normative, aprobată cu modificări prin Legea nr. 109/2021,
în temeiul art. 12 alin. (6) din Hotărârea Guvernului nr. 477/2020 privind organizarea și funcționarea Ministerului Lucrărilor Publice, Dezvoltării și Administrației,
ministrul dezvoltării, lucrărilor publice și administrației emite prezentul ordin.
Articolul I
 
Reglementarea tehnică „Regulament privind atestarea auditorilor energetici pentru clădiri“, aprobată prin Ordinul ministrului dezvoltării regionale și turismului nr. 2.237/2010, publicat în Monitorul Oficial al României, Partea I, nr. 683 din 8 octombrie 2010, cu modificările și completările ulterioare, se modifică după cum urmează:
 
1.
Articolul 18 se modifică și va avea următorul cuprins:
Articolul 18
 
 
(1)
 Comisia de examinare pentru atestarea specialiștilor ca auditori energetici pentru clădiri, denumită în continuare comisie de examinare, se constituie din 7 membri atestați auditori energetici pentru clădiri, grad profesional I, specialitatea construcții și instalații.
 
(2)
 Secretariatul comisiei de examinare se asigură de către personalul compartimentului de specialitate din cadrul autorității competente cu atribuții în organizarea și asigurarea funcționării sistemului de atestare tehnico-profesională a specialiștilor care desfășoară activitate în construcții, denumit în continuare compartimentul de specialitate.
 
(3)
 Comisia de examinare se alcătuiește în baza propunerilor transmise, la solicitarea scrisă a autorității competente, de către instituții de învățământ superior de profil arhitectură/ construcții/instalații pentru construcții acreditate și asociații profesionale reprezentative în domeniu.
 
(4)
 Comisia de examinare își desfășoară activitatea cu minimum 5 din membrii săi și ia decizii cu votul majorității membrilor prezenți.
 
(5)
 Membrii comisiei de examinare își desfășoară activitatea prin prezența fizică la sediul autorității competente sau într-un sediu ales și comunicat de autoritatea competentă sau în mediul on-line, pe o platformă electronică pusă la dispoziție de autoritatea competentă.
  
 
2.
Articolul 21 se modifică și va avea următorul cuprins:
Articolul 21
 
 
(1)
 Comisia de examinare are, în principal, următoarele atribuții:
 
a)
la propunerea compartimentului de specialitate, aprobă bibliografia pentru examinarea candidaților;
  
 
b)
elaborează, având în vedere propunerile de subiecte transmise conform prevederilor alin. (2), chestionarele pentru examenul de atestare și stabilește baremul de evaluare și notare, distinct pentru fiecare grad profesional, cu asigurarea confidențialității chestionarelor propuse, din momentul elaborării acestora până la data susținerii examenului de atestare;
  
 
c)
corectează și notează răspunsurile fiecărui candidat.
  
 
(2)
 În scopul elaborării chestionarelor prevăzute la alin. (1) lit. b), cadrele didactice universitare atestate ca auditori energetici pentru clădiri din instituțiile de învățământ superior de profil arhitectură/construcții/instalații pentru construcții acreditate, precum și asociațiile profesionale reprezentative ale inginerilor de instalații pentru construcții și ale auditorilor energetici pentru clădiri formulează propuneri de subiecte în concordanță cu structura metodologiei de calcul, diferențiate pe grade profesionale.
 
(3)
 Propunerile prevăzute la alin. (2) se sigilează și se înmânează președintelui până cel târziu la data-limită prevăzută la art. 24 alin. (3), cu indicarea sursei bibliografice pentru fiecare subiect propus, sau se încarcă pe platforma electronică pusă la dispoziție de autoritatea competentă.
 
(4)
 Odată cu transmiterea în scris a propunerilor de subiecte, elaboratorii transmit și răspunsul corect aferent fiecărui subiect, în conformitate cu sursa bibliografică indicată, cu asumarea răspunderii privind nivelul științific al propunerilor și corectitudinea răspunsurilor la acestea.
 
(5)
 Președintele comisiei de examinare verifică și corectează, dacă este cazul, propunerile prevăzute la alin. (2).
 
(6)
 La încheierea examenului de atestare, activitatea comisiei de examinare se consemnează în procesul-verbal întocmit cu ocazia susținerii examenului de atestare.
  
 
3.
Articolul 25 se modifică și va avea următorul cuprins:
Articolul 25
 
 
(1)
 Secretariatul comisiei de examinare și al comisiei de analiză și soluționare a contestațiilor este comun și se asigură de către personalul desemnat în acest sens din cadrul compartimentului de specialitate, care realizează, în principal, următoarele acțiuni:
 
a)
afișează pe pagina de internet a autorității competente, într-o secțiune dedicată sesiunii de atestare tehnico-profesionale, bibliografia specifică, data și locația stabilite pentru susținerea examenului de atestare tehnico-profesională, listele solicitanților cu dosare înregistrate la autoritatea competentă, listele candidaților programați pentru susținerea examenului de atestare tehnico-profesională;
  
 
b)
afișează pe pagina de internet a autorității competente rezultatele obținute de către fiecare candidat la examenul de atestare, în termen de maximum 72 de ore de la încheierea acestuia, precum și rezultatele finale după soluționarea eventualelor contestații;
  
 
c)
întocmește procesul-verbal al examenului de atestare;
  
 
d)
completează și editează certificatele de atestare și legitimațiile pentru candidații care au promovat, în condițiile legii, examenul de atestare, în vederea prezentării acestora spre semnare;
  
 
e)
ține evidența candidaților atestați și actualizează baza de date cu specialiștii - persoanele fizice atestate;
  
 
f)
arhivează documentele din dosarul aferent persoanei fizice atestate;
  
 
g)
întocmește procesul-verbal în urma analizei și soluționării contestațiilor.
  
 
(2)
 Secretarul comisiei de examinare răspunde pentru legalitatea, realitatea și exactitatea documentelor întocmite, precum și pentru documentele arhivate.
  
 
4.
Articolul 33 se modifică și va avea următorul cuprins:
Articolul 33
 
 
(1)
 În cazul în care au fost formulate contestații, autoritatea competentă constituie o comisie pentru analiza și soluționarea acestora, alcătuită din 3 membri, auditori energetici pentru clădiri gradul I, care nu au făcut parte din comisia de examinare a candidatului care a formulat contestația, dintre care unul este desemnat președinte.
 
(2)
 Comisia prevăzută la alin. (1) este numită prin ordin al ministrului dezvoltării, lucrărilor publice și administrației, în baza propunerilor prevăzute la art. 18 alin. (3).
  
 
5.
Articolul 36 se modifică și va avea următorul cuprins:
Articolul 36
 
 
(1)
 În vederea prelungirii dreptului de practică, în scopul continuării activității, auditorul energetic pentru clădiri înregistrează la autoritatea competentă, cu minimum 30 de zile înainte de data expirării valabilității legitimației, dar nu mai devreme de 90 de zile înainte de data expirării valabilității legitimației, o cerere pentru prelungirea dreptului de practică, al cărei model este prevăzut în anexa nr. 7.
 
(2)
 La cererea de prelungire a dreptului de practică, auditorul energetic pentru clădiri anexează următoarele documente:
 
a)
legitimația, în original;
  
 
b)
actul de identitate/pașaportul, în copie;
  
 
c)
certificatul de atestare tehnico-profesională, în copie;
  
 
d)
registrul de evidență a activității auditorului energetic pentru clădiri completat la zi conform prevederilor legale în vigoare, în copie, pe hârtie și pe suport electronic, în format editabil, fișiere de tip .doc/.xls, sau, după caz, declarație pe propria răspundere că în perioada de valabilitate a legitimației nu a desfășurat activitate ca auditor energetic pentru clădiri, conform modelului prevăzut în anexa nr. 8;
  
 
e)
adeverință medicală care atestă starea de sănătate corespunzătoare necesară exercitării profesiei, eliberată cu cel mult 6 luni anterior depunerii dosarului, în formatul standard stabilit de Ministerul Sănătății, prin care se confirmă capacitatea de exercitare a profesiei;
  
 
f)
documente din care să rezulte efectuarea unui curs de pregătire profesională continuă, în conformitate cu prevederile art. 9 lit. o) din Legea nr. 10/1995, republicată, cu modificările și completările ulterioare;
  
 
g)
certificat de cazier judiciar, în termenul de valabilitate la data înregistrării cererii, din care să rezulte că nu a fost condamnat definitiv pentru săvârșirea vreunei infracțiuni dintre cele prevăzute la art. 35 din Legea nr. 10/1995, republicată, cu modificările și completările ulterioare, cu excepția situației în care a intervenit reabilitarea;
  
 
h)
alte acte necesare dacă au intervenit evenimente care au condus la schimbarea datelor personale avute la momentul eliberării legitimației, după caz, depuse în copie: certificat de căsătorie, hotărârea judecătorească de admitere a divorțului și schimbare a numelui, dispoziția prin care s-a admis schimbarea pe cale administrativă a numelui și altele asemenea.
  
 
(3)
 În vederea confirmării și prelungirii valabilității dreptului de practică, compartimentul de specialitate al autorității competente analizează cererea și verifică documentele prevăzute la alin. (2).
 
(4)
 Dacă este cazul, în termen de maximum 10 zile de la data primirii documentelor, compartimentul de specialitate solicită clarificări cu privire la documentele prevăzute la alin. (2), în scris sau prin poștă electronică.
 
(5)
 În situația în care dosarul auditorului energetic pentru clădiri este complet, în termen de maximum 30 de zile de la data înregistrării cererii, se eliberează legitimația care confirmă dreptul de practică și îl prelungește, cu indicarea perioadei de valabilitate.
 
(6)
 În situația în care au fost depuse documentele menționate la alin. (2) lit. h) și după verificarea tuturor documentelor prevăzute la alin. (2) se constată că acestea sunt corecte și complete, autoritatea competentă emite noua legitimație cu noile date personale.
 
(7)
 Cererea de prelungire a dreptului de practică, o copie a legitimației și documentele prevăzute la alin. (2) se arhivează de către compartimentul de specialitate al autorității competente.
 
(8)
 Legitimația care confirmă dreptul de practică și îl prelungește, cu indicarea perioadei de valabilitate, poate fi ridicată de la sediul autorității competente, în funcție de opțiunea titularului înscrisă în cuprinsul cererii prevăzute la alin. (1):
 
a)
de către titularul legitimației;
  
 
b)
de către o persoană împuternicită de către titularul legitimației prin împuternicire scrisă din partea titularului legitimației;
  
 
c)
de către un operator de servicii poștale de curierat împuternicit de titularul legitimației, cu mențiunea suportării tarifelor de expediție de către titular.
  
  
 
6.
Articolul 44^1 se modifică și va avea următorul cuprins:
Articolul 44^1
 
 
(1)
 Pentru membrii comisiei de examinare prevăzuți la alin. (1), precum și pentru membrii comisiei pentru analiza și soluționarea contestațiilor prevăzuți la art. 33, alții decât personalul de specialitate al Ministerului Dezvoltării, Lucrărilor Publice și Administrației, se efectuează cheltuieli curente din veniturile proprii constituite la Ministerul Dezvoltării, Lucrărilor Publice și Administrației în baza prevederilor art. 43 alin. (4) din Legea nr. 10/1995, republicată, cu modificările și completările ulterioare, în limita sumelor aprobate anual cu această destinație în bugetul de venituri proprii ale Ministerului Dezvoltării, Lucrărilor Publice și Administrației.
 
(2)
 Plata indemnizației de participare se acordă membrilor prevăzuți la alin. (1), precum și membrilor comisiei pentru analiza și soluționarea contestațiilor prevăzuți la art. 33, alții decât personalul de specialitate al Ministerului Dezvoltării, Lucrărilor Publice și Administrației, pe baza participării la activitățile curente și la ședințele comisiilor de examinare a candidaților sau ale comisiilor de contestații, după caz, conform pontajului întocmit de către secretarul comisiei și aprobat de către președintele comisiei.
 
(3)
 În aplicarea prevederilor art. 43 alin. (7) și (8) din Legea nr. 10/1995, republicată, cu modificările și completările ulterioare, cuantumul indemnizației de participare prevăzute la alin. (2) se calculează în funcție de numărul de ore aferent activităților și ședințelor comisiei de examinare și ședințelor comisiei de analiză și soluționare a contestațiilor în funcție de cuantumul salariului de bază brut al funcției de profesor universitar cu vechime în învățământ peste 25 de ani, gradația 0, pentru anul 2022, prevăzut în cap. I lit. A pct. 4 nr. crt. 1 - «Funcția profesor universitar» din anexa nr. I -  Familia ocupațională de funcții bugetare «Învățământ» - la Legea-cadru nr. 153/2017 privind salarizarea personalului plătit din fonduri publice, cu modificările și completările ulterioare, după următoarea formulă:
unde:
– 
I este cuantumul indemnizației de participare a membrilor comisiilor de examinare a verificatorilor de proiecte și a experților tehnici în construcții și a membrilor comisiilor de contestații;
  
– 
Spu este salariul de bază brut stabilit pentru funcția de profesor universitar cu vechime în învățământ peste 25 de ani,  gradația 0, pentru anul 2022, potrivit Legii-cadru nr. 153/2017, cu modificările și completările ulterioare;
  
– 
Nmed este numărul mediu de ore pe lună pentru anul în curs pentru un program complet de lucru potrivit prevederilor Hotărârii Guvernului pentru stabilirea salariului de bază minim brut pe țară garantat în plată, aplicabilă;
  
– 
n - numărul de ore lucrate efectiv în cadrul comisiei.
  
 
(4)
 Membrul desemnat ca secretar al comisiei de examinare nu este remunerat pentru activitatea desfășurată în cadrul sesiunii de examinare.
  
 
7.
Anexele nr. 5a și 5b se abrogă.
  
 
8.
Anexa nr. 7 se modifică și se înlocuiește cu 
anexa
  
Articolul II
 
Prezentul ordin se publică în Monitorul Oficial al României, Partea I.
Ministrul dezvoltării, lucrărilor publice și administrației,
Cseke Attila Zoltán
București, 7 iulie 2021.
Nr. 963.
