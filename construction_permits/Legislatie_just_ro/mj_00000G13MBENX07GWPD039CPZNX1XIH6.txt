
ORDIN nr. 697 din 26 mai 2008
privind modificarea şi completarea Normelor metodologice pentru punerea în aplicare a Programului naţional privind sprijinirea construirii de locuinţe proprietate personală, aprobate prin Ordinul ministrului dezvoltării, lucrărilor publice şi locuinţelor şi al ministrului internelor şi reformei administrative nr. 166/216/2007
Publicat în 
 
MONITORUL OFICIAL nr. 503 din 3 iulie 2008
În temeiul prevederilor art. II din Legea nr. 351/2007 pentru modificarea Programului naţional privind sprijinirea construirii de locuinţe proprietate personală, aprobat prin Ordonanţa de urgenţă a Guvernului nr. 51/2006, şi ale art. 10 alin. (5) din Hotărârea Guvernului nr. 361/2007 privind organizarea şi funcţionarea Ministerului Dezvoltării, Lucrărilor Publice şi Locuinţelor, cu modificările şi completările ulterioare, precum şi ale art. 7 alin. (4) din Ordonanţa de urgenţă a Guvernului nr. 30/2007 privind organizarea şi funcţionarea Ministerului Internelor şi Reformei Administrative, cu modificările ulterioare,
ministrul dezvoltării, lucrărilor publice şi locuinţelor şi ministrul internelor şi reformei administrative emit următorul ordin:
Articolul I
Normele metodologice pentru punerea în aplicare a Programului naţional privind sprijinirea construirii de locuinţe proprietate personală, aprobate prin Ordinul ministrului dezvoltării, lucrărilor publice şi locuinţelor şi al ministrului internelor şi reformei administrative nr. 166/216/2007, publicat în Monitorul Oficial al României, Partea I, nr. 398 din 13 iunie 2007, cu modificările ulterioare, se modifică şi se completează după cum urmează:
1. La articolul 3, alineatul (1) se modifică şi va avea următorul cuprins:
"Art. 3. - (1) Consiliile locale vor stabili şi vor aproba, în condiţiile art. 1, o singură dată, lista cu persoanele care sunt solicitanţi eligibili de subvenţii de la bugetul de stat pentru realizarea locuinţelor proprietate personală."
2. La articolul 4 alineatul (1), litera a) se modifică şi va avea următorul cuprins:
"a) o copie a contractului de împrumut încheiat cu o instituţie financiar-bancară specializată în acordarea de credite ipotecare, împrumut destinat finanţării construcţiei locuinţei pentru care primeşte subvenţia de la bugetul de stat, sau, după caz, un document care să ateste încheierea unui contract de împrumut, precum şi cuantumul respectivului împrumut pentru finanţarea construcţiei locuinţei;".
3. La articolul 4 alineatul (1), litera b) se modifică şi va avea următorul cuprins:
"b) o scrisoare bancară emisă de instituţia financiar-bancară cu care a încheiat sau urmează să încheie contractul de împrumut, în care să se specifice:
1. acordul ca suma reprezentând subvenţia de la bugetul de stat să fie acceptată ca rată de plată a împrumutului, cu scadenţă după data recepţiei la terminarea lucrărilor de construcţie a locuinţei, şi contul în care aceasta poate fi virată;
2. obligaţia de a nu aproba titularului contractului de împrumut cesionarea parţială sau totală a contractului către alte persoane fizice sau juridice, în cazul în care acesta nu face dovada returnării către bugetul de stat, în condiţiile prevăzute de lege, a subvenţiei primite pentru construcţia locuinţei finanţate din împrumutul respectiv;".
4. La articolul 4, alineatul (2) se modifică şi va avea următorul cuprins:
"(2) Nedepunerea în totalitate a documentelor prevăzute la alin. (1), prezentarea acestora după expirarea termenului de valabilitate a adeverinţei emise conform art. 3 alin. (2) şi neacceptarea parţială sau totală de către instituţia financiar-bancară a cerinţelor prevăzute la alin. (1) lit. b) exonerează ordonatorii de credite de obligaţia asigurării alocaţiilor de la bugetul de stat pentru acordarea subvenţiilor respective."
5. La articolul 5, alineatul (2) se modifică şi va avea următorul cuprins:
"(2) Propunerile anuale de subvenţie stabilite conform alin. (1), întocmite potrivit modelului prevăzut în anexa nr. 3 la prezentele norme metodologice, se transmit, atât pe suport hârtie, cât şi în format electronic, de către consiliile locale Ministerului Dezvoltării, Lucrărilor Publice şi Locuinţelor până la sfârşitul anului, pentru fundamentarea programului anual."
6. La articolul 6 alineatul (2), litera a) se modifică şi va avea următorul cuprins:
"a) consiliile locale solicită lunar, în scris, Ministerului Dezvoltării, Lucrărilor Publice şi Locuinţelor, până la data de 6 a lunii în curs, necesarul de fonduri pentru plata subvenţiilor către solicitanţii prevăzuţi la alin. (1), conform modelului prevăzut în anexa nr. 4 la prezentele norme metodologice, ale căror locuinţe au fost executate, recepţionate şi date în folosinţă până la finele lunii anterioare. Solicitarea va fi însoţită de câte o copie a procesului-verbal de recepţie la terminarea lucrărilor pentru fiecare locuinţă, o copie a procesului-verbal de predare-primire a locuinţei şi o copie de pe extrasul la zi al contului precizat în scrisoarea bancară;".
7. La articolul 6 alineatul (2), după litera a) se introduce o nouă literă, litera a^1), cu următorul cuprins:
"a^1) Ministerul Dezvoltării, Lucrărilor Publice şi Locuinţelor va departaja solicitanţii de subvenţie ale căror cereri nu se încadrează în limita alocaţiilor de la bugetul de stat aprobat pentru anul în curs în funcţie de data punerii în funcţiune a locuinţelor şi, respectiv, de data aprobării de către consiliile locale a solicitării de subvenţie."
8. La articolul 7, alineatul (1) se modifică şi va avea următorul cuprins:
"Art. 7. - (1) Sumele constituite conform art. 6 alin. (2) lit. c) şi rămase disponibile în condiţiile neutilizării acestora până la data de 10 decembrie a anului bugetar se returnează la bugetul de stat, la propunerea ordonatorului principal de credite. Cu aceste sume se reîntregeşte Fondul de rezervă la dispoziţia Guvernului."
9. Anexa nr. 3 la normele metodologice se modifică şi se înlocuieşte cu anexa nr. 1, care face parte integrantă din prezentul ordin.
10. După anexa nr. 3 la normele metodologice se introduce o nouă anexă, anexa nr. 4, având cuprinsul prevăzut în anexa nr. 2, care face parte integrantă din prezentul ordin.
Articolul II
Prezentul ordin se publică în Monitorul Oficial al României, Partea I.
p. Ministrul dezvoltării,
lucrărilor publice şi locuinţelor,
Anna Horvath,
secretar de stat
p. Ministrul internelor şi reformei administrative,
Liviu Radu,
secretar de stat

