
REGULAMENT din 29 iulie 2010
privind dobândirea dreptului de semnătură pentru documentaţiile de amenajare a teritoriului şi de urbanism
Publicat în 
 
MONITORUL OFICIAL nr. 577 din 13 august 2010
Capitolul I
 Prevederi generale
Articolul 1
 
(1) Prezentul regulament are ca scop definirea dreptului de semnătură pentru documentaţiile de amenajare a teritoriului şi de urbanism, precum şi stabilirea procedurilor privind dobândirea şi exercitarea acestui drept.
  
 
(2) Prin instituirea dreptului de semnătură se urmăresc asigurarea calităţii documentaţiilor de amenajare a teritoriului şi de urbanism, precum şi respectarea reglementărilor legale în procesul elaborării acestora, prin stabilirea responsabilităţilor ce revin specialiştilor care elaborează şi/sau verifică astfel de documentaţii.
  
 
(3) Prezentul regulament are următoarele obiective:
  
 
a) definirea dreptului de semnătură;
  
 
b) stabilirea exercitării dreptului de semnătură în raport cu tipurile de documentaţii de amenajare a teritoriului şi de urbanism;
  
 
c) stabilirea procedurilor şi condiţiilor de dobândire şi exercitare a dreptului de semnătură;
  
 
d) definirea creaţiei intelectuale în elaborarea documentaţiilor de amenajare a teritoriului şi de urbanism, în vederea protejării dreptului de autor.
  
Articolul 2
Prezentul regulament este elaborat în temeiul prevederilor art. 38 din Legea nr. 350/2001 privind amenajarea teritoriului şi urbanismul, cu modificările şi completările ulterioare, denumită în continuare Lege.
Articolul 3
Prezentul regulament se completează cu prevederile Legii nr. 200/2004 privind recunoaşterea diplomelor şi calificărilor profesionale pentru profesiile reglementate din România, cu modificările şi completările ulterioare, şi ale Ordonanţei de urgenţă a Guvernului nr. 49/2009 privind libertatea de stabilire a prestatorilor de servicii şi libertatea de a furniza servicii în România, aprobată cu modificări şi completări prin Legea nr. 68/2010, precum şi cu prevederile celorlalte acte normative cu incidenţă asupra domeniului.
Articolul 4
În sensul prezentului regulament, termenii şi expresiile următoare semnifică:
 
a) urbanist - licenţiatul cu titlul oficial de calificare în urbanism, recunoscut de statele membre, cu durata studiilor de 4 ani, titlul profesional fiind conferit prin atestat al Registrului Urbaniştilor din România;
  
 
b) urbanist-peisagist - licenţiatul cu titlul oficial de calificare în peisagistică, recunoscut de statele membre, cu durata studiilor de 4 ani, titlul profesional fiind conferit prin atestat al Registrului Urbaniştilor din România;
  
 
c) urbanist diplomat - absolventul cu titlul oficial de calificare în urbanism, recunoscut de statele membre, cu durata studiilor de minimum 5 ani (până în anul 2009), titlul profesional fiind conferit prin atestat al Registrului Urbaniştilor din România;
  
 
d) peisagist diplomat - absolventul cu titlul oficial de calificare în peisagistică, recunoscut de statele membre, cu durata studiilor de minimum 5 ani (până în anul 2009), titlul profesional fiind conferit prin atestat al Registrului Urbaniştilor din România;
  
 
e) master urbanist - licenţiatul cu titlul oficial de calificare în urbanism, recunoscut de statele membre, cu durata studiilor de 4 ani, la care se adaugă titlul oficial de calificare de studii de masterat în urbanism şi amenajarea teritoriului, recunoscut de statele membre, cu o încărcare de minimum 120 de credite, titlul profesional fiind obţinut prin atestat al Registrului Urbaniştilor din România, pe baza cumulului titlului de master cu cel de urbanist obţinut anterior;
  
 
f) master urbanist-peisagist - licenţiatul cu titlul oficial de calificare în peisagistică, recunoscut de statele membre, cu durata studiilor de 4 ani, la care se adaugă titlul oficial de calificare de studii de masterat în urbanism, amenajarea teritoriului, sau peisagistică, recunoscut de statele membre, cu o încărcare de minimum 120 de credite, titlul profesional fiind obţinut prin atestat al Registrului Urbaniştilor din România, pe baza cumulului titlului de master cu cel de urbanist-peisagist obţinut anterior;
  
 
g) arhitect-urbanist - absolventul cu titlul oficial de calificare în arhitectură, recunoscut de statele membre, cu durata studiilor de minimum 5 ani şi cu experienţă în domeniul urbanismului şi amenajării teritoriului de 6 ani, pentru absolvenţii de studii universitare până în anul 2002 inclusiv, sau care a absolvit cu diplomă un program de studii de specializare postuniversitară/de masterat cu o durată de 2 ani, cu o încărcare de minimum 120 de credite, în domeniul urbanismului şi al amenajării teritoriului; în prezentul regulament, adăugarea termenului urbanist la formaţia academică de arhitect face referire la experienţa în domeniu sau la absolvirea unor programe de specializare postuniversitară, titlul profesional fiind conferit prin atestat al Registrului Urbaniştilor din România;
  
 
h) arhitect-peisagist - absolventul cu titlul oficial de calificare în arhitectură (licenţă sau licenţă cu master integrat) cumulat cu titlul oficial de masterat în peisagistică, recunoscute de statele membre, titlul profesional fiind conferit prin atestat al Registrului Urbaniştilor din România;
  
 
i) economist-urbanist, inginer-urbanist, geograf-urbanist, sociolog-urbanist, peisagist-urbanist, jurist-urbanist, ecolog-urbanist etc. - absolventul cu titlul oficial de calificare, recunoscut de statele membre, din domeniile: economie, inginerie, geografie, sociologie, peisagistică, drept, ecologie etc., care a absolvit cu diplomă şi un program de studii de masterat academic sau studii postuniversitare de specializare cu o durată de 2 ani, sau o încărcare de minimum 120 de credite, în domeniul urbanismului şi al amenajării teritoriului, acreditate conform legii, ori absolventul cu titlul oficial de calificare din domeniile conexe urbanismului şi amenajării teritoriului menţionate mai sus, din promoţiile anterioare anului 2002 inclusiv, care s-a specializat prin practică profesională de cel puţin 6 ani în domeniul amenajării teritoriului şi urbanismului, titlul profesional fiind conferit prin atestare de către Registrul Urbaniştilor din România;
  
 
j) specialişti calificaţi în domeniul amenajării teritoriului şi al urbanismului - în înţelesul art. 38 alin. (4) din Lege, această sintagmă se referă la toate categoriile de profesionişti specificate anterior, conform lit. a)-i);
  
 
k) specialist cu drept de semnătură - specialistul calificat în domeniul urbanismului şi/sau al amenajării teritoriului care a dobândit dreptul de semnătură conform prevederilor prezentului regulament şi care este înscris în Registrul urbaniştilor;
  
 
l) dreptul de semnătură sau alt drept echivalent - dreptul pe care îl au specialiştii din statele membre, în baza actelor normative, în domeniul amenajării teritoriului şi al urbanismului de a elabora şi/sau de a semna documentaţii de urbanism şi amenajarea teritoriului sau părţi ale acestora, conform schemelor A, B şi C din anexă;
  
 
m) dobândirea dreptului de semnătură - procesul în cursul căruia specialistul în domeniul amenajării teritoriului şi al urbanismului demonstrează capacităţile sale profesionale, experienţa şi cunoaşterea cadrului juridic al domeniului şi la sfârşitul căruia i se atribuie dreptul de semnătură;
  
 
n) atestarea dreptului de semnătură - eliberarea certificatului de atestare, înscrierea în Registrul urbaniştilor şi dovedirea deţinerii dreptului de semnătură prin modalităţi specifice: ştampila şi certificatul;
  
 
o) exercitarea dreptului de semnătură - ansamblul de proceduri, drepturi şi obligaţii pe care le îndeplineşte specialistul cu drept de semnătură sau alt drept echivalent obţinut în unul dintre statele membre, în procesul de elaborare a documentaţiilor de urbanism şi de amenajare a teritoriului;
  
 
p) titlul oficial de calificare - diplomele, certificatele şi alte titluri oficiale de calificare de urbanist care atestă formarea specifică în urbanism, eliberate de o autoritate a unui stat membru al Uniunii Europene, a unui stat aparţinând Spaţiului Economic European sau a Confederaţiei Elveţiene, desemnată în temeiul actelor cu putere de lege şi al actelor administrative ale respectivului stat şi care certifică formarea profesională dobândită în principal pe teritoriul acestor state;
  
 
q) stat membru - statul membru al Uniunii Europene, statul aparţinând Spaţiului Economic European sau Confederaţia Elveţiană;
  
 
r) stat terţ - orice stat cu excepţia statelor membre.
  
Articolul 5
Principiile ce stau la baza prezentului regulament sunt următoarele:
1. Principiul integrării multidisciplinare. Activităţile de amenajare a teritoriului şi de urbanism, aşa cum sunt definite în Lege, au caracter interdisciplinar; elaborarea şi aplicarea strategiilor, politicilor şi programelor de dezvoltare durabilă în profil spaţial, precum şi elaborarea documentaţiilor de amenajare a teritoriului şi de urbanism sunt procese de integrare la nivel spaţial a unor elemente din diferite domenii: social, economic, protecţia mediului, cultural, tehnic, politic şi juridic.
2. Principiul planificării participative. Planificarea urbană şi teritorială şi proiectarea urbană sunt procese participative, în care sunt implicaţi deopotrivă profesionişti în domeniu, factori de decizie din administraţia publică, cetăţeni, organizaţii neguvernamentale, operatori economici şi alte persoane juridice sau fizice care sunt implicate în dezvoltarea spaţială.
3. Principiul lucrului în echipă. Documentaţiile de amenajare a teritoriului şi de urbanism se elaborează de către echipe pluridisciplinare, ce cuprind: urbanişti, arhitecţi, ingineri, geografi, economişti, sociologi, jurişti, biologi, istorici, demografi, statisticieni, peisagişti, ecologi, experţi tehnici judiciari şi experţi tehnici extrajudiciari în domeniul urbanismului şi amenajării teritoriului, specialişti în mediere şi participarea populaţiei, în management urban, în administraţie publică, în formare academică şi continuă, după caz; componenţa echipei de elaborare trebuie să acopere integral problematica specifică ce face obiectul documentaţiei.
4. Principiul organizării spaţiale. Documentaţiile de urbanism şi amenajare a teritoriului sunt instrumente specializate de planificare teritorială. În consecinţă, capacitatea de a organiza teritoriul este o abilitate profesională de bază pentru specialiştii care lucrează în echipele ce elaborează aceste documentaţii, necesitând o abordare integrată, iar coordonatorul echipei de elaborare a documentaţiilor care determină nemijlocit configurarea spaţială urbană trebuie să aibă o formaţie academică de bază referitoare la organizarea fizică a spaţiului.
5. Principiul specializării şi interdisciplinarităţii. Caracterul integrator şi complex al documentaţiilor de amenajare a teritoriului şi de urbanism impune specializarea în domeniu a profesioniştilor, atât a celor cu formaţie de bază în domeniu, cât şi a celor având altă formaţie de bază decât cea de urbanist; această specializare se obţine prin absolvirea unor programe de masterat sau a unor programe de studii postuniversitare, precum şi prin practică în domeniu, în cadrul unor echipe multidisciplinare.
6. Principiul diferenţierii documentaţiilor. Documentaţiile de amenajare a teritoriului şi de urbanism, prevăzute de Lege, sunt diferenţiate atât în raport cu termenul de referinţă - amenajarea teritoriului sau urbanism, mărimea şi scara teritoriului care face obiectul documentaţiei, cât şi în raport cu caracteristicile acestui teritoriu - fizico-funcţionale, economice, sociale şi spaţiale ale acestuia - şi cu scopul, natura şi amploarea obiectivelor sau a intervenţiilor propuse.
7. Principiul diferenţierii dreptului de semnătură. Dreptul de semnătură se defineşte în raport cu tipurile de documentaţii de amenajare a teritoriului şi de urbanism, ţinându-se seama de diferenţele în ceea ce priveşte conţinutul şi gradul de complexitate ale documentaţiilor; în consecinţă, la definirea dreptului de semnătură, tipurile de documentaţii sunt grupate în raport cu natura conţinutului şi cu competenţele similare necesare coordonării elaborării.
8. Principiul diferenţierii între coordonarea elaborării întregii documentaţii şi responsabilitatea privind elaborarea unei părţi din documentaţie. Complexitatea şi amploarea unor documentaţii conduc la structurarea conţinutului lor, conform reglementărilor, sub forma unor părţi componente; dreptul de semnătură se exercită diferenţiat, în raport cu coordonarea elaborării întregii documentaţii sau cu responsabilitatea privind elaborarea unei părţi din documentaţie.
Articolul 6
 
(1) Dreptul de semnătură se acordă de către Registrul Urbaniştilor din România, ca urmare a atestării sau promovării examenului organizat, după caz, conform schemelor A, B şi C din anexă şi conform prevederilor prezentului regulament.
  
 
(2) Dreptul de semnătură poate fi acordat pentru coordonarea elaborării documentaţiilor de amenajare a teritoriului şi de urbanism sau pentru elaborarea unor părţi ale acestora oricărui cetăţean al unui stat membru care îndeplineşte cumulativ următoarele condiţii:
  
 
a) are capacitatea de exerciţiu deplină;
  
 
b) are calitatea de "specialist calificat în domeniul amenajării teritoriului şi al urbanismului", conform prevederilor art. 4 lit. j);
  
 
c) a fost atestat sau a promovat examenul pentru dobândirea dreptului de semnătură.
  
 
(3) Specialiştii calificaţi în domeniul amenajării teritoriului şi al urbanismului, menţionaţi la art. 4 lit. j), trebuie să efectueze, în vederea dobândirii dreptului de semnătură, un stagiu de practică profesională în elaborarea documentaţiilor de amenajare a teritoriului şi de urbanism, pe teritoriul unui stat membru, în conformitate cu art. 17 şi cu schemele A, B şi C din anexă.
  
 
(4) În cazul persoanelor cu drept de semnătură sau alt drept echivalent obţinut într-un alt stat membru, acestea pot obţine atestarea dreptului de semnătură din partea Registrului Urbaniştilor din România, în calitate de autoritate naţională competentă, numai după susţinerea unui examen privind legislaţia română în domeniu şi se vor înscrie în evidenţa acestuia, fără suprapunerea cerinţelor şi controalelor echivalente şi comparabile la care respectivele persoane au fost supuse în unul dintre statele membre. Examenul privind legislaţia română în domeniu se desfăşoară în regim de urgenţă, rezultatele fiind aduse la cunoştinţa solicitantului în termen de 30 de zile de la înscrierea pentru atestarea dreptului de semnătură.
  
 
(5) Profesioniştilor menţionaţi la art. 4 lit. a) - i), care au obţinut titlurile oficiale de calificare pe teritoriul unui alt stat membru, li se conferă titlul profesional numai după susţinerea unui examen privind legislaţia română în domeniu sau după efectuarea unui stagiu de adaptare de 2 ani în elaborarea documentaţiilor de amenajare a teritoriului şi de urbanism. Solicitantul poate alege între examen sau stagiu de adaptare.
  
 
(6) În cazul în care este necesară verificarea legalităţii documentelor depuse în vederea acordării dreptului de semnătură, Registrul Urbaniştilor din România va contacta autorităţile competente din statul membru în cauză, prin intermediul Sistemului de informare al pieţei interne (IMI), în conformitate cu prevederile Ordonanţei de urgenţă a Guvernului nr. 49/2009, aprobată cu modificări şi completări prin Legea nr. 68/2010.
  
Capitolul II
 Dreptul de semnătură şi categoriile de documentaţii de amenajare a teritoriului şi de urbanism
Secţiunea 1
 Responsabilităţi privind dreptul de semnătură
Articolul 7
Coordonarea elaborării documentaţiei de urbanism sau a celei de amenajare a teritoriului implică asumarea responsabilităţii specialistului cu drept de semnătură privind calitatea întregii documentaţii, prin aplicarea şi respectarea reglementărilor legale referitoare la procesul de planificare sau, după caz, proiectare, conţinutul documentaţiei şi susţinerea acesteia în procesul de avizare şi aprobare.
Articolul 8
Elaborarea unei părţi din documentaţia de amenajare a teritoriului şi de urbanism implică asumarea responsabilităţii specialistului cu drept de semnătură privind calitatea acelei părţi, prin aplicarea şi respectarea reglementărilor legale specifice, precum şi calitatea şi concluziile eventualelor studii de fundamentare ce au stat la baza elaborării respectivei părţi din documentaţie.
Articolul 9
 
(1) Dreptul de semnătură se acordă în concordanţă cu competenţele asumate prin formaţia de bază şi prin specializare, diferenţiat, pentru fiecare dintre următoarele categorii de documentaţii de amenajare a teritoriului şi de urbanism:
  
 
a) planul de amenajare a teritoriului naţional;
  
 
b) planurile de amenajare a teritoriului judeţean, planurile de amenajare a teritoriului regional, planurile de amenajare a teritoriului interjudeţean şi planurile de amenajare a teritoriului frontalier;
  
 
c) planurile de amenajare a teritoriului interorăşenesc sau intercomunal, planurile de amenajare a teritoriului metropolitan şi planurile de amenajare a teritoriului periurban al localităţilor cu statut de municipiu sau oraş;
  
 
d) planurile urbanistice generale împreună cu regulamentele locale aferente acestora;
  
 
e) planurile urbanistice zonale împreună cu regulamentele locale aferente acestora;
  
 
f) planurile urbanistice de detaliu.
  
 
(2) Un specialist calificat poate dobândi drept de semnătură pentru mai multe categorii de documentaţii de amenajare a teritoriului şi de urbanism sau, după caz, pentru mai multe părţi ale documentaţiilor de amenajare a teritoriului şi de urbanism.
  
 
(3) Specialiştii prevăzuţi la art. 10-12 pot semna documentaţiile numai după dobândirea dreptului de semnătură, potrivit prevederilor prezentului regulament.
  
Articolul 10
 
(1) Dreptul de semnătură privind coordonarea elaborării planurilor de amenajare a teritoriului se stabileşte după cum urmează:
  
 
a) planurile de amenajare a teritoriului judeţean, planurile de amenajare a teritoriului regional, planurile de amenajare a teritoriului interjudeţean şi planurile de amenajare a teritoriului frontalier se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti, arhitecţi-urbanişti, geografi-urbanişti, sociologi-urbanişti şi economişti-urbanişti;
  
 
b) planurile de amenajare a teritoriului interorăşenesc sau intercomunal se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti, arhitecţi-urbanişti, geografi-urbanişti, sociologi-urbanişti, ingineri-urbanişti şi economişti-urbanişti;
  
 
c) planurile de amenajare a teritoriului metropolitan şi planurile de amenajare a teritoriului periurban al principalelor municipii şi oraşe se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti, arhitecţi-urbanişti, economişti-urbanişti, geografi-urbanişti, ingineri-urbanişti şi sociologi-urbanişti;
  
 
d) secţiunile planului de amenajare a teritoriului naţional se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti, arhitecţi-urbanişti, geografi-urbanişti, ingineri-urbanişti, economişti-urbanişti, sociologi-urbanişti şi de alţi specialişti calificaţi în domeniul care constituie subiectul secţiunii respective, conform prevederilor prezentului regulament.
  
 
(2) Dreptul de semnătură privind coordonarea elaborării secţiunilor planului de amenajare a teritoriului naţional revine specialiştilor în domeniul care constituie subiectul secţiunii respective, calificaţi conform prevederilor prezentului regulament.
  
 
(3) Dreptul de semnătură implică asumarea răspunderii coordonatorului asupra calităţii profesionale a documentaţiei de amenajare a teritoriului în integralitate.
  
Articolul 11
 
(1) Dreptul de semnătură privind coordonarea elaborării documentaţiilor de urbanism se stabileşte după cum urmează:
  
 
a) planurile urbanistice generale de oraşe şi municipii împreună cu regulamentele locale de urbanism aferente acestora se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti şi arhitecţi-urbanişti;
  
 
b) planurile urbanistice zonale şi regulamentele locale de urbanism aferente acestora se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti, urbanişti, peisagişti diplomaţi, master peisagişti, urbanişti-peisagişti, arhitecţi-urbanişti şi licenţiaţi în arhitectură specializaţi în urbanism;
  
 
c) planurile urbanistice zonale şi regulamentele locale de urbanism aferente, care au drept subiect parcelări de locuinţe şi alte funcţii asociate acestora, se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti, urbanişti-peisagişti diplomaţi, master peisagişti, urbanişti-peisagişti, arhitecţi-urbanişti şi licenţiaţi în arhitectură specializaţi în urbanism;
  
 
d) planurile urbanistice zonale şi regulamentele locale de urbanism aferente acestora, care au drept subiect o parcelare nouă pentru realizarea în exclusivitate de locuinţe, cu maximum 20 de parcele, nu mai mari de 1.000 mý fiecare, se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti, urbanişti-peisagişti diplomaţi, master peisagişti, urbanişti-peisagişti, arhitecţi-urbanişti, arhitecţi diplomaţi licenţiaţi în arhitectură şi conductori arhitecţi cu specializarea urbanism;
  
 
e) planurile urbanistice generale de comune împreună cu regulamentele locale de urbanism aferente acestora se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti, urbanişti, arhitecţi-urbanişti şi arhitecţi diplomaţi;
  
 
f) planurile urbanistice de detaliu se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti, urbanişti, peisagişti diplomaţi, master peisagişti, urbanişti-peisagişti, arhitecţi diplomaţi şi licenţiaţi în arhitectură;
  
 
g) planurile urbanistice de detaliu care au drept subiect amplasarea unei construcţii de importanţă redusă, aşa cum este definită în Legea nr. 10/1995 privind calitatea în construcţii, cu modificările ulterioare, se semnează numai de către următorii specialişti atestaţi de Registrul Urbaniştilor din România: urbanişti diplomaţi, master urbanişti, urbanişti, peisagişti diplomaţi, master peisagişti, urbanişti-peisagişti, arhitecţi-urbanişti, arhitecţi diplomaţi, licenţiaţi în arhitectură şi conductori arhitecţi cu specializarea urbanism.
  
 
(2) Dreptul de semnătură implică asumarea răspunderii coordonatorului asupra calităţii profesionale a documentaţiei de urbanism în integralitatea sa, elaboratorii studiilor de fundamentare sau a secţiunilor de specialitate nefiind exoneraţi de răspundere privind documentaţiile întocmite. Coordonatorul documentaţiei de urbanism îşi asumă corectitudinea datelor din cadrul documentaţiei, în raport cu informaţiile colectate şi prelucrate.
  
Articolul 12
 
(1) Planurile de amenajare a teritoriului pot avea, conform conţinutului-cadru, părţi structurate sub forma unor capitole sau secţiuni, care se semnează numai de specialişti cu drept de semnătură, aparţinând uneia dintre următoarele categorii:
  
 
a) cadrul natural şi calitatea mediului - urbanişti diplomaţi, master urbanişti, peisagişti diplomaţi, master peisagişti, geografi, biologi, ecologi şi ingineri de mediu;
  
 
b) dezvoltarea economică a teritoriului - urbanişti diplomaţi, master urbanişti, economişti-urbanişti şi economişti;
  
 
c) demografia şi forţa de muncă - urbanişti diplomaţi, geografi-urbanişti, master urbanişti, peisagişti diplomaţi, master peisagişti, geografi-urbanişti, geografi, sociologi-urbanişti şi sociologi;
  
 
d) echiparea tehnică a teritoriului - urbanişti diplomaţi, master urbanişti, ingineri-urbanişti şi ingineri de specialitate;
  
 
e) protejarea şi dezvoltarea patrimoniului natural - urbanişti diplomaţi, master urbanişti, peisagişti diplomaţi, master peisagişti, geografi-urbanişti, ecologi, biologi şi ingineri de specialitate;
  
 
f) protejarea şi dezvoltarea patrimoniului construit - urbanişti diplomaţi, master urbanişti, arhitecţi-urbanişti, arhitecţi şi istorici;
  
 
g) studii de teren - ingineri-urbanişti şi ingineri de specialitate;
  
 
h) studii de trafic - ingineri-urbanişti şi ingineri de specialitate.
  
 
(2) Planurile urbanistice generale ale municipiilor de rangurile "0" şi "1" stabilite de Lege, şi cele ale municipiilor, oraşelor şi comunelor ce includ staţiuni balneoclimaterice ori turistice, precum şi planurile urbanistice zonale ale zonelor centrale ale municipiilor de rangurile "0" şi "1", cele ale staţiunilor balneoclimaterice şi cele ale zonelor urbane protejate pot avea, conform conţinutului-cadru, părţi structurate sub forma unor capitole sau secţiuni.
  
 
(3) Pentru planurile urbanistice prevăzute la alin. (2), următoarele părţi vor fi semnate numai de specialişti cu drept de semnătură, aparţinând uneia dintre următoarele categorii:
  
 
a) echipare edilitară - ingineri-urbanişti şi ingineri de specialitate;
  
 
b) sociologie urbană şi demografie - sociologi-urbanişti sau sociologi cu experienţă în domeniul sociologiei urbane, geografi-urbanişti, geografi;
  
 
c) calitatea mediului - urbanişti diplomaţi, master urbanişti, geografi, urbanişti, ecologi, peisagişti diplomaţi, master peisagist, ingineri-urbanişti, ingineri de specialitate;
  
 
d) economie urbană - urbanişti diplomaţi, master urbanişti, economişti-urbanişti sau cu experienţă în domeniul economiei urbane, geografi-urbanişti;
  
 
e) studii de istorie urbană - urbanişti diplomaţi, master urbanişti, arhitecţi-urbanişti, arhitecţi diplomaţi, istorici cu studii postuniversitare de urbanism sau cu experienţă în domeniul istoriei urbane;
  
 
f) amenajare peisagistică - peisagişti diplomaţi, master peisagişti, master urbanist-peisagist, urbanişti-peisagişti, arhitecţi-urbanişti, arhitecţi-peisagişti, ingineri horticoli-peisagişti, ingineri silvici-peisagişti;
  
 
g) căi de comunicaţii şi transporturi - urbanişti diplomaţi, master urbanişti, ingineri-urbanişti, ingineri de specialitate;
  
 
h) studii de teren - ingineri de specialitate.
  
 
(4) Prevederile prezentului articol se aplică în mod corelat cu prevederile reglementărilor privind conţinutul-cadru al documentaţiilor de amenajare a teritoriului şi de urbanism.
  
Articolul 13
 
(1) Dreptul de semnătură se acordă pe perioadă nedeterminată şi se supune îndeplinirii continue a cerinţelor de acordare.
  
 
(2) Dacă nu mai sunt îndeplinite cerinţele în baza căruia a fost acordat, dreptul de semnătură poate fi retras.
  
Secţiunea a 2-a
 Specializarea
Articolul 14
Specializarea se realizează prin programe de formaţie în domeniul urbanismului, amenajării teritoriului şi peisagisticii care urmează formaţiei de bază în sistem Bologna (ciclul al doilea - masterate academice şi doctorat) sau în sistem postuniversitar (studii aprofundate, masterate postuniversitare, studii academice postuniversitare şi studii de doctorat).
Articolul 15
 
(1) Programele de specializare vor fi diversificate, pentru a permite calificarea în: dezvoltare teritorială la nivel naţional, regional, urban şi rural, planificare socială şi servicii de prognoză, locuire, renovare urbană şi rurală, transporturi, energie, comunicaţii, peisagistică, protecţia mediului natural şi construit, recreere şi turism, drept urban, management şi marketing urban şi regenerare urbană integrată, în raport cu care se obţine şi dreptul de semnătură.
  
 
(2) În vederea dobândirii dreptului de semnătură pentru a coordona documentaţiile de amenajare a teritoriului şi de urbanism, specialiştii formaţi de facultăţile de arhitectură şi de cele din domeniile conexe urbanismului şi amenajării teritoriului, începând cu promoţia 2003, precum şi licenţiaţii în urbanism sau peisagistică, începând cu promoţia 2008, trebuie să absolve programele de masterat sau de specializare postuniversitară în domeniu, recunoscute conform Legii şi agreate de către Registrul Urbaniştilor din România, potrivit prezentului regulament.
  
 
(3) Pentru specialiştii formaţi până la promoţia 2002 inclusiv, absolvirea unor programe de specializare postuniversitară poate fi înlocuită cu dovedirea unei experienţe profesionale în domeniu de minimum 6 ani de pe teritoriul unui stat membru.
  
 
(4) În vederea recunoaşterii programelor de specializare şi de masterate din domeniul amenajării teritoriului, al urbanismului şi al peisagisticii, în sensul art. 4, la cererea instituţiilor interesate, Consiliul Superior al Registrului Urbaniştilor din România va emite o hotărâre de agreare la propunerea Comisiei profesionale, însărcinată să examineze conţinutul lor, şi pe baza unui set de criterii stabilite şi aprobate de Consiliul Superior al Registrului Urbaniştilor din România, în conformitate cu reglementările Consiliului European al Urbaniştilor. Consiliul Superior al Registrului Urbaniştilor din România va asigura publicarea anuală a listei programelor agreate.
  
Articolul 16
Registrul Urbaniştilor din România ţine evidenţa şi avizează spre acreditare programele de specializare în domeniul amenajării teritoriului şi urbanismului care corespund exigenţelor privind formarea specialiştilor şi practicarea profesiunii în domeniu, în conformitate cu reglementările privind calificarea la nivelul Uniunii Europene şi la nivel naţional.
Secţiunea a 3-a
 Stagiul de practică profesională
Articolul 17
 
(1) Specialiştii calificaţi menţionaţi la art. 4 lit. j) trebuie să efectueze, în vederea dobândirii dreptului de semnătură, un stagiu profesional, cu o durată efectivă de 2 ani de pe teritoriul unui stat membru, pe baza unor contracte individuale, sub îndrumarea unui specialist în domeniul amenajării teritoriului şi urbanismului, cu drept de semnătură sau alt drept echivalent, acordat ori recunoscut conform regulamentului Registrului Urbaniştilor din România, sau autorizat în statul membru de provenienţă în cadrul unor structuri instituţionale publice ori private. Perioada de stagiu pe teritoriul României începe de la data înscrierii ca stagiar în Registrul urbaniştilor.
  
 
(2) Registrul Urbaniştilor din România va prezenta lista cu programele de specializare de tip postuniversitar care, prin absolvire, vor echivala cu un an din perioada de stagiu profesional. Aceste programe de specializare de tip postuniversitar trebuie să conţină module dedicate elaborării documentaţiilor de amenajare a teritoriului şi de urbanism în cuantum de minimum 30 de credite, precum şi o perioadă de practică profesională în acest domeniu.
  
 
(3) Pentru specialiştii calificaţi în domeniul amenajării teritoriului şi urbanismului, menţionaţi la art. 4 lit. i), activitatea de specialitate cu durată de 6 ani înlocuieşte stagiul profesional efectuat pe teritoriul României sau pe teritoriul altui stat membru.
  
 
(4) Registrul Urbaniştilor din România stabileşte prin regulament condiţiile de desfăşurare a stagiului profesional, condiţiile de echivalare a stagiilor profesionale efectuate în statele membre şi de monitorizare a respectării acestora.
  
 
(5) Stagiul profesional, denumit în continuare stagiu, reprezintă perioada parcursă la începutul exercitării profesiei şi are ca scop pregătirea şi formarea profesională iniţială a stagiarului în vederea dobândirii dreptului de semnătură.
  
 
(6) Stagiul este obligatoriu şi efectiv, cu excepţia situaţiilor prevăzute de Lege şi de prezentul regulament.
  
Articolul 18
 
(1) În perioada stagiului, specialistul îşi desfăşoară activitatea cu titlul profesional de stagiar sub care este înscris în Registrul urbaniştilor, la secţiunea "Stagiari".
  
 
(2) Înscrierea ca stagiar în Registrul urbaniştilor se face la cerere.
  
 
(3) În vederea înscrierii, odată cu cererea se depun:
  
 
a) copii de pe titlurile oficiale de calificare: diploma de absolvire sau, după caz, de licenţă şi, dacă este cazul, certificatul de absolvire a programului de specializare postuniversitară;
  
 
b) recomandările a 2 specialişti cu drept de semnătură sau alt drept echivalent pe teritoriul cel puţin al unui stat membru, care sprijină cererea de înscriere în Registrul urbaniştilor ca stagiar, dintre care unul se angajează să asigure îndrumarea profesională efectivă pe întreaga perioadă a stagiului.
  
Articolul 19
Pregătirea şi formarea iniţială a specialiştilor stagiari se realizează prin:
 
a) îndrumarea şi formarea profesională continuă în cadrul formei de exercitare a profesiei cu care stagiarul se află în raporturi contractuale de colaborare, de subordonare ierarhică sau de salarizare de către specialistul în domeniul amenajării teritoriului şi urbanismului, cu drept de semnătură ori alt drept echivalent în cadrul unor structuri instituţionale publice sau private;
  
 
b) conferinţe de stagiu, manifestări profesionale de specialitate.
  
Articolul 20
 
(1) Stagiarii au, pe întreaga durată a stagiului, următoarele drepturi:
  
 
a) pot colabora la întocmirea oricăror documentaţii de amenajare a teritoriului şi de urbanism, semnate de specialişti cu drept de semnătură sau alt drept echivalent;
  
 
b) pot semna lucrări teoretice, studii, planuri şi proiecte proprii întocmite pentru concursuri, expoziţii sau alte manifestări de specialitate.
  
 
(2) Stagiarii au următoarele obligaţii:
  
 
a) să respecte regulamentul privind condiţiile de desfăşurare a stagiului profesional;
  
 
b) să desfăşoare o activitate efectivă în profesie şi să anunţe în scris orice motiv de suspendare a stagiului;
  
 
c) să îşi perfecţioneze pregătirea profesională teoretică şi să îşi însuşească tehnicile de practică a profesiunii;
  
 
d) să participe la manifestările şi programul de formare continuă în funcţiune;
  
 
e) stagiarul este supus tuturor dispoziţiilor legale, statutare şi deontologice.
  
Articolul 21
 
(1) La încheierea stagiului, stagiarul primeşte de la îndrumătorul de stagiu un raport de evaluare, necesar susţinerii examenului de dobândire a dreptului de semnătură. Acest raport va fi însoţit de o fişă-tip, cuprinzând informaţii privind respectarea obligaţiilor prevăzute la art. 20 alin. (2).
  
 
(2) La susţinerea examenului, stagiarul va prezenta în mod obligatoriu Caietul de stagiu în baza căruia se poate constata activitatea sa pe parcursul stagiului.
  
Articolul 22
 
(1) Stagiul se suspendă pe durata concentrării, concediului pentru creşterea copilului ori în cazuri de lipsă motivată din activitatea profesională sau în caz de încetare a îndrumării profesionale fără culpa stagiarului.
  
 
(2) Perioada de stagiu efectuată anterior suspendării stagiului se ia în considerare la calculul duratei stagiului.
  
 
(3) Suspendarea stagiului se dispune, la cerere, de către Consiliul Superior al Registrului Urbaniştilor din România, care analizează împrejurările ce justifică lipsa din activitatea profesională şi decide cu privire la durata suspendării şi întinderea perioadei de stagiu efectuat anterior suspendării.
  
 
(4) Perioada pentru care se suspendă efectuarea stagiului se înscrie în Registrul urbaniştilor.
  
Articolul 23
Calitatea de stagiar se suspendă şi în următoarele situaţii:
 
a) în cazul în care stagiarul nu îşi exercită efectiv stagiul timp de un an;
  
 
b) în perioada interdicţiei de a profesa, dispusă prin hotărâre judecătorească.
  
Articolul 24
Calitatea de stagiar încetează:
 
a) prin renunţarea în scris la efectuarea stagiului:
  
 
b) prin deces;
  
 
c) dacă stagiarul a fost condamnat definitiv pentru o faptă prevăzută de legea penală.
  
Capitolul III
 Dobândirea dreptului de semnătură
Articolul 25
 
(1) Procedura de dobândire a dreptului de semnătură cuprinde următoarele etape:
  
 
a) înscrierea pentru atestarea dreptului de semnătură sau pentru susţinerea examenului de dobândire a dreptului de semnătură, după caz;
  
 
b) desfăşurarea procedurii de atestare a dreptului de semnătură sau, după caz, desfăşurarea examenului pentru dobândirea dreptului de semnătură;
  
 
c) acordarea dreptului de semnătură.
  
 
(2) Pentru a putea exercita dreptul de semnătură sau alt drept echivalent, specialiştii calificaţi în domeniul amenajării teritoriului şi al urbanismului se înscriu în Registrul Urbaniştilor din România.
  
Articolul 26
 
(1) Înscrierea pentru atestarea dreptului de semnătură constă în:
  
 
a) depunerea dosarului pentru atestare la secretariatul comisiei de examinare;
  
 
b) verificarea conţinutului dosarului de către secretariatul comisiei de examinare;
  
 
c) transmiterea către comisie a dosarului verificat;
  
 
d) Consiliul Superior al Registrului Urbaniştilor din România poate solicita candidaţilor să participe la o analiză asupra lucrărilor elaborate;
  
 
e) Consiliul Superior al Registrului Urbaniştilor din România poate respinge, motivat, înscrierea candidaţilor şi poate hotărî neacordarea dreptului de semnătură pentru documentaţii de amenajare a teritoriului şi de urbanism.
  
 
(2) Înscrierea la examenul pentru dobândirea dreptului de semnătură constă în:
  
 
a) depunerea dosarului de înscriere la secretariatul comisiei de examinare;
  
 
b) verificarea conţinutului dosarului de către secretariatul comisiei de examinare;
  
 
c) acceptarea înscrierii la examen şi programarea privind susţinerea lui.
  
Articolul 27
 
(1) Atestarea dreptului de semnătură prin evaluarea îndeplinirii cerinţelor de admitere constă în:
  
 
a) recunoaşterea titlurilor oficiale de calificare, prezentate în copii;
  
 
b) evaluarea, pe baza CV-ului, a experienţei profesionale ca exerciţiu continuu în realizarea de documentaţii de specialitate;
  
 
c) evaluarea portofoliului de lucrări şi a lucrărilor depuse în copii, în sensul calităţii lor, precum şi interviu pentru evidenţierea cunoaşterii la zi de către solicitant a reglementărilor şi politicilor din domeniu;
  
 
d) recomandarea a 2 specialişti cu drept de semnătură sau alt drept echivalent pe teritoriul cel puţin al unui stat membru.
  
 
(2) Examenul pentru dobândirea dreptului de semnătură constă în evaluarea îndeplinirii condiţiilor de acordare prin următoarele probe:
  
 
a) evaluarea conţinutului dosarului de înscriere în ceea ce priveşte experienţa acumulată pe durata stagiului, respectiv a practicii profesionale ca exerciţiu continuu în domeniul elaborării de documentaţii de amenajare a teritoriului şi de urbanism, precum şi a Caietului de stagiu;
  
 
b) examinarea cunoştinţelor privind reglementările în domeniul amenajării teritoriului şi al urbanismului, în sensul evoluţiei în timp a concepţiilor, tehnologiilor şi legislaţiei în domeniu;
  
 
c) interviu privind cunoaşterea problemelor recente cu care se confruntă dezvoltarea urbană şi teritorială în România, tendinţele înregistrate la nivel european şi experienţa de practică profesională a specialistului.
  
 
(3) Probele menţionate la alin. (2) lit. a) şi b) sunt eliminatorii, iar nepromovarea uneia dintre acestea atrage nepromovarea examenului, nemaifiind posibilă participarea la următoarele probe.
  
 
(4) Condiţiile de examinare şi de atestare a dreptului de semnătură nu se suprapun cu examinările, cerinţele şi controalele echivalente şi comparabile la care specialiştii, cetăţeni ai statelor membre, au fost supuşi anterior în acelaşi stat sau într-un alt stat membru.
  
 
(5) Cetăţenii statelor membre care solicită obţinerea dreptului de semnătură pe teritoriul României au calitatea de specialişti calificaţi în domeniul amenajării teritoriului şi al urbanismului conform art. 4 lit. j), dar care nu au drept de semnătură sau alt drept echivalent obţinut pe teritoriul unuia dintre statele membre, vor dobândi, la cerere, drept de semnătură pe teritoriul României în aceleaşi condiţii ca şi specialiştii români calificaţi în domeniul amenajării teritoriului şi al urbanismului, cu respectarea dispoziţiilor art. 6 alin. (5).
  
 
(6) Cetăţenii statelor membre care solicită obţinerea dreptului de semnătură pe teritoriul României, dar nu au calitatea de specialişti calificaţi în domeniul amenajării teritoriului şi al urbanismului conform art. 4 lit. j), vor dobândi, în condiţiile legislaţiei în vigoare, calitatea de specialişti calificaţi în domeniul amenajării teritoriului şi al urbanismului şi vor dobândi, la cerere, drept de semnătură pe teritoriul României în aceleaşi condiţii ca şi cetăţenii români.
  
 
(7) Cetăţenii statelor membre de provenienţă, precum şi cetăţenii statelor terţe trebuie să deţină cunoştinţele lingvistice necesare exercitării dreptului de semnătură.
  
Articolul 28
 
(1) Atestarea şi examenul în vederea dobândirii dreptului de semnătură se desfăşoară, de regulă, trimestrial şi se organizează de Registrul Urbaniştilor din România, în cooperare cu Universitatea de Arhitectură şi Urbanism "Ion Mincu" Bucureşti, cu Asociaţia Profesională a Urbaniştilor din România şi cu autoritatea publică centrală care are în coordonare domeniul amenajării teritoriului şi urbanismului.
  
 
(2) Examenul se desfăşoară la sediul din Bucureşti al Registrului Urbaniştilor din România sau în alte oraşe din ţară stabilite de către Consiliul Superior al Registrului Urbaniştilor din România, în situaţia unei ponderi semnificative a candidaţilor din zona respectivă, cu cooptarea ca membru în comisia de examinare a unui specialist cu drept de semnătură din zonă, de preferinţă din învăţământul superior de profil.
  
Articolul 29
Acordarea dreptului de semnătură se face prin hotărâre a Consiliului Superior al Registrului Urbaniştilor din România, în urma validării rezultatelor.
Articolul 30
Pentru atestare şi examinare privind dobândirea dreptului de semnătură, Consiliul Superior al Registrului Urbaniştilor din România stabileşte tarife care să acopere cheltuielile ocazionate de funcţionarea comisiei de examinare, de înregistrarea şi de gestionarea evidenţei privind dreptul de semnătură.
Articolul 31
 
(1) Pentru desfăşurarea atestării sau examinării se instituie o comisie de examinare.
  
 
(2) Comisia de examinare este condusă de un preşedinte.
  
 
(3) Comisia de examinare va fi formată din 7 membri titulari şi 4 membri supleanţi, numiţi după cum urmează:
  
 
a) Consiliul Superior al Registrului Urbaniştilor din România numeşte preşedintele şi preşedintele delegat ai comisiei de examinare dintre membri săi, precum şi alţi 2 membri dintre specialiştii cu drept de semnătură înscrişi în Registrul urbaniştilor;
  
 
b) 2 membri titulari vor fi numiţi de către autoritatea publică centrală care are în coordonare domeniul amenajării teritoriului şi urbanismul;
  
 
c) 2 membri titulari vor fi numiţi de către Universitatea de Arhitectură şi Urbanism "Ion Mincu" Bucureşti.
  
 
(4) Membrii supleanţi se numesc în acelaşi mod ca membrii titulari de către fiecare dintre instituţiile prevăzute la alin. (3).
  
 
(5) Membrii comisiei de examinare trebuie să îndeplinească următoarele condiţii:
  
 
a) să fie specialişti cu drept de semnătură;
  
 
b) să aibă o vechime în profesie de minimum 10 ani.
  
 
(6) În componenţa comisiei de examinare va fi asigurat un echilibru numeric între specialiştii provenind din mediul universitar şi cei care desfăşoară în principal activitate de elaborare de documentaţii de amenajare a teritoriului şi de urbanism.
  
 
(7) Mandatul comisiei de examinare este de 2 ani şi sunt admise maximum 4 mandate consecutive pentru oricare dintre membrii acesteia, în condiţiile în care la încheierea fiecărui mandat se înlocuiesc cel puţin 2 membri ai comisiei.
  
 
(8) Membrii comisiei de examinare primesc indemnizaţie de şedinţă, al cărei cuantum se stabileşte de către Consiliul Superior al Registrului Urbaniştilor din România.
  
 
(9) Secretariatul comisiei de examinare se asigură de către Secretariatul Registrului Urbaniştilor din România.
  
Articolul 32
Data atestării sau desfăşurării examenului se stabileşte de către comisia de examinare şi este anunţată pe pagina de internet a Registrului Urbaniştilor din România, cu cel puţin 15 zile înainte, împreună cu:
 
a) calendarul, modul de desfăşurare şi sistemul de punctare;
  
 
b) conţinutul dosarului de înscriere;
  
 
c) lista reglementărilor legale în vigoare în domeniul urbanismului şi amenajării teritoriului;
  
 
d) tematica şi bibliografia.
  
Articolul 33
Înscrierea la atestare sau la examen se face prin depunerea unui dosar, care cuprinde:
 
a) cererea de înscriere;
  
 
b) curriculum vitae care să cuprindă descrierea în detaliu a activităţii profesionale;
  
 
c) titluri oficiale de calificare, în copie;
  
 
d) certificatul de absolvire a programului de specializare postuniversitară şi alte certificate de atestare a altor specializări, în copie;
  
 
e) alte documente care atestă pregătirea profesională sau recunoaşterea activităţii profesionale;
  
 
f) raportul de evaluare a desfăşurării stagiului profesional, dacă este cazul;
  
 
g) portofoliul de lucrări;
  
 
h) lista de cărţi, studii şi articole de specialitate publicate;
  
 
i) fotocopii după planşele de reglementări din planurile urbanistice generale/planurile urbanistice zonale întocmite, la scară redusă;
  
 
j) dovada achitării tarifului de examinare.
  
Articolul 34
 
(1) În vederea atestării, comisia de examinare evaluează materialele depuse în dosarul solicitantului şi propune Consiliului Superior al Registrului Urbaniştilor din România validarea cererii. În cazul respingerii cererii, comisia de examinare motivează respingerea.
  
 
(2) În vederea examinării candidaţilor, comisia de examinare stabileşte sistemul şi baremele de punctare, precum şi punctajul minim necesar pentru promovarea examenului, făcându-le publice odată cu anunţarea examenului.
  
 
(3) Ponderea rezultatelor obţinute la cele 3 probe ale examenului în cadrul punctajului final este:
  
 
a) 40% pentru conţinutul dosarului de înscriere, inclusiv al portofoliului de lucrări;
  
 
b) 30% pentru examinarea cunoştinţelor privind reglementările în domeniul amenajării teritoriului şi al urbanismului;
  
 
c) 30% pentru interviu.
  
 
(4) Rezultatul examenului se exprimă printr-un punctaj rezultat prin însumarea evaluărilor la cele 3 probe, conform ponderilor prevăzute la alin. (3), şi se face public prin afişare pe site-ul Registrului Urbaniştilor din România, prin grija comisiei de examinare.
  
Articolul 35
 
(1) Contestaţiile privind înscrierea candidaţilor, rezultatele evaluărilor sau desfăşurarea examenului pot fi depuse în termen de 48 de ore de la anunţarea rezultatelor examenului, la Consiliul Superior al Registrului Urbaniştilor din România, care va răspunde contestaţiilor în termen de 30 de zile de la înregistrarea contestaţiilor.
  
 
(2) Hotărârile Consiliului Superior al Registrului Urbaniştilor din România, rezultatele evaluărilor sau procedura de desfăşurare a examenelor pot fi atacate în justiţie în conformitate cu legislaţia în vigoare.
  
Articolul 36
 
(1) Consiliul Superior al Registrului Urbaniştilor din România validează rezultatele atestării sau examenului şi acordă, prin hotărâre, dreptul de semnătură specialiştilor, în termen de 30 de zile de la încheierea examenului şi nu mai târziu de 100 de zile de la depunerea dosarului complet.
  
 
(2) Specialiştii care au dobândit dreptul de semnătură primesc certificate de atestare a dreptului de semnătură, în care sunt înscrise categoriile de documentaţii pentru care acestea s-au acordat, precum şi titlul atestat conform prevederilor prezentului regulament.
  
 
(3) Certificatele de atestare a dreptului de semnătură sunt însoţite de o anexă care cuprinde rezultatele examenului susţinut.
  
 
(4) Specialiştii pot exercita dreptul de semnătură sau alt drept echivalent numai după înscrierea în Registrul urbaniştilor, pe baza documentului de atestare a dreptului de semnătură.
  
Articolul 37
 
(1) Activitatea profesională în domeniu pe parcursul exercitării dreptului de semnătură se evaluează în baza înregistrării lucrărilor la Registrul Urbaniştilor din România prin dovada achitării tarifului privind exercitarea dreptului de semnătură pentru coordonare şi prin fişele anuale pentru specialiştii elaboratori de părţi de documentaţie de urbanism sau de amenajare a teritoriului.
  
 
(2) Dreptul de semnătură poate fi suspendat pe o perioadă limitată în situaţia nerespectării obligaţiilor privind exercitarea lui.
  
 
(3) Suspendarea dreptului de semnătură este reglementată prin Regulamentul referitor la organizarea şi funcţionarea Registrului Urbaniştilor din România şi este stabilită de către Comisia de disciplină.
  
Articolul 38
 
(1) Specialiştii cu drept de semnătură sau alt drept echivalent înscrişi în Registrul urbaniştilor primesc certificate şi ştampile în concordanţă cu hotărârea de atestare a dreptului de semnătură.
  
 
(2) În situaţia dobândirii mai multor certificate de atestare a dreptului de semnătură, la date diferite, pentru mai multe categorii de documentaţii, ştampila se preschimbă, cuprinzând informaţiile actualizate, astfel încât fiecare specialist cu drept de semnătură va poseda o singură ştampilă.
  
 
(3) Ştampila cuprinde numele şi prenumele titularului şi categoriile de documentaţii pentru care poate fi exercitat dreptul de semnătură.
  
Capitolul IV
 Exercitarea dreptului de semnătură
Secţiunea 1
 Modul de exercitare a dreptului de semnătură
Articolul 39
 
(1) Dreptul de semnătură se exercită prin semnarea documentaţiilor de amenajare a teritoriului şi de urbanism, inclusiv a studiilor, şi prin aplicarea ştampilei.
  
 
(2) Documentaţiile de amenajare a teritoriului şi de urbanism se semnează în modul următor:
  
 
a) pe pagina de titlu, pentru toate piesele scrise; şi
  
 
b) pe toate piesele desenate prevăzute ca obligatorii de reglementările privind conţinutul-cadru al documentaţiilor.
  
 
(3) Exercitarea dreptului de semnătură se urmăreşte de către Registrul Urbaniştilor din România prin înregistrarea achitării tarifului. În acest sens, pe dovada de plată se vor consemna toate informaţiile de identificare a documentaţiei, precum şi a coordonatorului acesteia.
  
Articolul 40
Specialiştii cu drept de semnătură au următoarele drepturi, cu respectarea legislaţiei în vigoare:
 
a) să elaboreze şi/sau să verifice în calitate de coordonator şi să semneze categoriile de documentaţii de amenajare a teritoriului şi de urbanism pentru care au obţinut drept de semnătură, conform prezentului regulament;
  
 
b) să fie permanent informaţi, prin grija Registrului Urbaniştilor din România, despre schimbările intervenite în cadrul legal şi despre iniţiativele reglementare în domeniul urbanismului şi amenajării teritoriului;
  
 
c) să folosească în toate înscrisurile cu caracter profesional, pe lângă titlul academic de bază şi titlul profesional, după caz, menţiunea "specialist cu drept de semnătură în urbanism şi amenajarea teritoriului", precum şi competenţa de elaborare a documentaţiei înscrisă în Registrul urbaniştilor.
  
Articolul 41
Obligaţiile specialiştilor cu drept de semnătură sunt următoarele:
 
a) să respecte prezentul regulament;
  
 
b) să cunoască şi să respecte prevederile legale în vigoare referitoare la exercitarea profesiunii de urbanist;
  
 
c) să manifeste conştiinciozitate şi probitate profesională şi să îşi asume, prin exercitarea dreptului de semnătură, întreaga responsabilitate profesională faţă de beneficiar şi autorităţile administraţiei publice centrale şi locale;
  
 
d) să urmărească, în desfăşurarea activităţii sale, echilibrul între interesul public şi cel privat;
  
 
e) să facă cunoscute beneficiarului cerinţele privind elaborarea, avizarea şi aprobarea documentaţiei;
  
 
f) să susţină, alături de beneficiar, avizarea şi promovarea documentaţiei în procesul de avizare şi aprobare;
  
 
g) să notifice beneficiarului situaţiile care pot conduce la o calitate profesională necorespunzătoare a documentaţiei sau la nerespectarea reglementărilor privind procesul de elaborare, avizare şi aprobare;
  
 
h) să se preocupe de perfecţionarea calificării profesionale şi de cunoaşterea reglementărilor legale în domeniu;
  
 
i) să achite tarifele privind exercitarea dreptului de semnătură, în raport cu înregistrarea acestora în vederea recunoaşterii activităţii în domeniu a respectivului specialist, potrivit prevederilor prezentului regulament;
  
 
j) să nu semneze în calitate de coordonator o documentaţie de amenajare a teritoriului şi de urbanism, dacă apreciază conţinutul acesteia ca fiind de o calitate profesională necorespunzătoare sau că nu au fost respectate reglementările privind conţinutul şi procesul de elaborare.
  
Secţiunea a 2-a
 Dreptul de autor
Articolul 42
 
(1) Potrivit prevederilor Legii nr. 8/1996 privind dreptul de autor şi drepturile conexe, cu modificările şi completările ulterioare, studiile şi documentaţiile de amenajare a teritoriului şi de urbanism ori părţi din acestea constituie opere de creaţie intelectuală (opere ştiinţifice) ale unor persoane fizice sau, după caz, persoane juridice, fiind recunoscute şi protejate - independent de aducerea la cunoştinţa publică, prin simplul fapt al realizării lor, chiar neterminate.
  
 
(2) Studiile şi documentaţiile de amenajare a teritoriului şi de urbanism sunt opere colective în care contribuţiile personale ale coautorilor formează un tot, fără a fi posibil să se atribuie un drept distinct vreunuia dintre coautori asupra ansamblului operei create, cu excepţia structurării proceselor de planificare urbană şi teritorială şi creaţiei spaţiale.
  
Articolul 43
Pot face obiectul dreptului de autor, în condiţiile legii:
1. La planurile de amenajare a teritoriului zonal şi judeţean, dreptul de autor are ca obiect planşa de ilustrare a scenariilor de dezvoltare propuse.
2. La planurile urbanistice generale şi zonale, dreptul de autor are ca obiect conformarea spaţiilor publice şi private, configuraţia spaţială, cuprinse în planşa de ilustrare urbanistică.
3. La planurile urbanistice de detaliu, dreptul de autor are ca obiect conformarea volumelor construibile cuprinse în planşa de ilustrare urbanistică.
4. Utilizarea în forma originară a documentaţiilor care intră sub incidenţa Legii nr. 8/1996, cu modificările şi completările ulterioare, conform pct. 1-3, se va face cu menţionarea numelui autorului.
5. Dreptul de autor prevăzut la pct. 1-3 poate fi invocat numai în baza unei clauze speciale prevăzute în contractul dintre părţi, în conformitate cu legislaţia în vigoare.
Capitolul V
 Dispoziţii finale
Articolul 44
 
(1) Încălcarea prevederilor Legii se sancţionează potrivit legii.
  
 
(2) Constituie abatere disciplinară supunerea spre avizare sau aprobare a unei documentaţii de urbanism incomplete ori care conţine date eronate.
  
 
(3) La constatarea abaterilor disciplinare prin sesizarea venită din partea unei persoane fizice sau juridice ori prin autosesizare, Consiliul Superior al Registrului Urbaniştilor din România este obligat să analizeze situaţia şi să decidă măsurile disciplinare în conformitate cu Regulamentul referitor la organizarea şi funcţionarea Comisiei de disciplină.
  
Articolul 45
Dovedirea capacităţii profesionale se face prin anexarea la documentaţia de amenajare a teritoriului sau de urbanism depusă spre avizare ori spre aprobare a unei fotocopii a certificatului de atestare eliberat de Registrul Urbaniştilor din România, precum şi prin aplicarea ştampilei pe respectiva documentaţie.
Articolul 46
 
(1) La încredinţarea elaborării documentaţiilor de amenajare a teritoriului şi de urbanism este obligatorie existenţa în cadrul entităţii elaboratoare a unui specialist cu drept de semnătură, în calitate de coordonator, pentru categoria respectivă de documentaţii, şi trebuie îndeplinite cumulativ următoarele condiţii:
  
 
a) specialistul cu drept de semnătură trebuie să fie angajat cu contract individual de muncă la respectiva entitate elaboratoare;
  
 
b) entitatea elaboratoare trebuie să aibă ca obiect principal de activitate "Activităţi de arhitectură, inginerie şi servicii de consultanţă tehnică legate de acestea", conform clasificării activităţilor din economia naţională - CAEN, ediţia revizuită.
  
 
(2) Controlul îndeplinirii condiţiilor menţionate la alin. (1) se exercită după cum urmează:
  
 
a) pentru lucrările finanţate din fonduri publice, la prezentarea documentelor de calificare;
  
 
b) pentru lucrările finanţate din fonduri private, la avizarea documentaţiei.
  
Articolul 47
În situaţia în care documentaţia este elaborată în cadrul autorităţii publice centrale care are în coordonare domeniul amenajării teritoriului şi urbanismul sau în structuri specializate în domeniul amenajării teritoriului şi al urbanismului ale primăriilor, respectiv consiliilor judeţene, funcţionarii publici pot exercita dreptul de semnătură dobândit în condiţiile prezentului regulament dacă participă la elaborare în cadrul sarcinilor de serviciu, în conformitate cu legislaţia în vigoare.
Articolul 48
Procedurile şi formalităţile de autorizare prevăzute de prezentul regulament pot fi îndeplinite prin intermediul punctului de contact unic, în conformitate cu prevederile Ordonanţei de urgenţă a Guvernului nr. 49/2009, aprobată cu modificări şi completări prin Legea nr. 68/2010. Prevederile prezentului articol se aplică în 60 de zile de la operaţionalizarea punctului de contact unic.
Articolul 49
 
(1) Pentru specialiştii care ocupă funcţiile de arhitect-şef al judeţului, arhitect-şef al municipiului, arhitect-şef al sectorului sau arhitect-şef al oraşului, Consiliul Superior al Registrului Urbaniştilor din România poate decide echivalarea experienţei de coordonare a aplicării prevederilor documentaţiilor de amenajare a teritoriului sau de urbanism cu practica profesională prevăzută la art. 15 alin. (3).
  
 
(2) Echivalarea menţionată la alin. (1) se poate decide numai dacă:
  
 
a) experienţa este de minimum 4 ani în funcţia de arhitect-şef;
  
 
b) pregătirea profesională corespunde prevederilor art. 10-12.
  
 
(3) Echivalarea se poate face numai în vederea dobândirii dreptului de semnătură pentru următoarele documentaţii:
  
 
a) planurile de urbanism şi regulamentele aferente, pentru arhitecţii-şefi de oraşe şi ai sectoarelor municipiului Bucureşti;
  
 
b) planurile de urbanism şi regulamentele aferente, planurile de amenajare a teritoriului metropolitan sau periurban, după caz, pentru arhitecţii-şefi ai municipiilor;
  
 
c) planurile de urbanism şi regulamentele aferente, planurile de amenajare a teritoriului metropolitan, periurban, judeţean, interjudeţean, regional sau transfrontalier, pentru arhitecţii-şefi ai judeţelor.
  
 
(4) Echivalarea se decide în urma analizării individuale a cazurilor, la cererea celor interesaţi, după depunerea unui dosar al cărui conţinut se va stabili de către Consiliul Superior al Registrului Urbaniştilor din România.
  
Articolul 50
 
(1) Absolvenţii unei instituţii de învăţământ superior din străinătate, cetăţeni români sau străini, pot dobândi drept de semnătură în cazul în care titlul oficial de calificare este recunoscut de statul român, prin intermediul Registrului Urbaniştilor din România, în calitate de autoritate competentă corespunzătoare, potrivit Legii nr. 200/2004, cu modificările şi completările ulterioare.
  
 
(2) Procedura de acordare a dreptului de semnătură pentru absolvenţii prevăzuţi la alin. (1) este prevăzută de prezentul regulament.
  
 
(3) Specialiştii cetăţeni ai statelor terţe care au drept de semnătură sau alt drept echivalent în urbanism şi amenajarea teritoriului pot dobândi drept de semnătură în România, dacă există convenţii de reciprocitate încheiate în conformitate cu reglementările în vigoare şi dacă promovează un examen privind legislaţia română în domeniul urbanismului şi amenajării teritoriului.
  
 
(4) Cetăţenii statelor membre vor putea dobândi drept de semnătură pe baza recunoaşterii titlului oficial de calificare în conformitate cu prevederile legale privind recunoaşterea titlurilor oficiale de calificare pentru profesiile reglementate din România, cu respectarea prevederilor art. 6.
  
Articolul 51
 
(1) Pentru exercitarea dreptului de semnătură se achită un tarif, pentru fiecare documentaţie elaborată, în contul Registrului Urbaniştilor din România.
  
 
(2) Cuantumul tarifului, în sumă fixă, se stabileşte prin hotărâre a Consiliului Superior al Registrului Urbaniştilor din România.
  
 
(3) La depunerea documentaţiei spre aprobare, conform prevederilor legii, se prezintă dovada plăţii tarifului de exercitare a dreptului de semnătură la Registrul Urbaniştilor din România.
  
Articolul 52
 
(1) În situaţia înregistrării unui mare număr de înscrieri, pot fi organizate mai multe examene de dobândire a dreptului de semnătură.
  
 
(2) Decizia privind organizarea examenelor aparţine Consiliului Superior al Registrului Urbaniştilor din România.
  
Articolul 53
 
(1) Programele academice de formare şi cele de specializare din domeniul amenajării teritoriului şi urbanismului, care au funcţionat sau funcţionează şi au fost acreditate potrivit prevederilor legale, pot fi recunoscute, în vederea obţinerii dreptului de semnătură, de către Registrul Urbaniştilor din România din oficiu.
  
 
(2) Programele academice de formare şi cele de specializare din domeniul amenajării teritoriului şi urbanismului care se înfiinţează după intrarea în vigoare a prezentului regulament, pentru a avea consecinţă conform art. 4, vor fi avizate de către Registrul Urbaniştilor din România prin procedura indicată la art. 15 alin. (4); acest aviz poate fi solicitat la acreditarea formaţiei respective, potrivit prevederilor legale.
  
 
(3) Recunoaşterea va avea în vedere modul în care acestea răspund exigenţelor şi problematicii profesionale în domeniul urbanismului şi amenajării teritoriului.
  
Articolul 54
 
(1) Acordarea dreptului de semnătură pentru capitole sau secţiuni ale documentaţiilor de amenajare a teritoriului şi de urbanism, prevăzut la art. 12, se face potrivit prevederilor prezentului regulament.
  
 
(2) Modalităţile specifice de acordare a dreptului de semnătură pentru diferitele categorii de specialişti vor fi stabilite de Consiliul Superior al Registrului Urbaniştilor din România.
  
Articolul 55
În situaţia modificării structurii programelor de formare a specialiştilor sau conţinutului documentaţiilor de amenajare a teritoriului şi de urbanism, Consiliul Superior al Registrului Urbaniştilor din România este abilitat să propună autorităţii publice centrale care are în coordonare domeniul amenajării teritoriului şi urbanismul adaptarea prezentului regulament la noile cerinţe, cu respectarea exigenţelor şi limitărilor privind exercitarea dreptului de semnătură în funcţie de pregătirea academică, în conformitate cu legislaţia în vigoare.
Articolul 56
Anexa cuprinzând Schema A privind dobândirea dreptului de semnătură pentru documentaţiile de amenajare a teritoriului şi de urbanism şi înscrierea în Registrul urbaniştilor - absolvenţi de studii universitare până în anul 2002 inclusiv şi schemele B şi C privind dobândirea dreptului de semnătură pentru documentaţiile de amenajare a teritoriului şi de urbanism şi înscrierea în Registrul urbaniştilor - absolvenţi de studii universitare începând cu anul 2003 face parte integrantă din prezentul regulament.

