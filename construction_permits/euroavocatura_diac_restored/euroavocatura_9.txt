Constatare drept de proprietate dobândit prin uzucapiune. Lipsa elementului intențional 
Secţiunea: Drept Civil   Prin sentința civilă nr.5062 din 20.09.2010 pronunțată de Judecătoria Brăila în dosarul nr. xxx/196/2009 a admis acțiunea formulată de reclamanții C. A., V. N., V. F., V. C., V. A. M., V. N.,V. (G.) E. și V. D., în contradictoriu cu paratul Municipiul Brăila prin Primar cu sediul în Brăila și în consecință a constatat dreptul de proprietate al reclamantului V. N. asupră locuinței C1 alcătuită din 3 camere și al reclamantei C. A. asupră locuinței C2 alcătuită din 3 camere și o bucătărie, construite din chirpici, cu acoperișul din lemn, învelitoare din carton, amplasate pe terenul în suprafață de 508,35 mp situat în Brăila, str. M.V. nr. 9; a constatat că reclamanții au dobândit prin uzucapiune proprietatea asupră terenului în suprafață de 508,35 mp situat în Brăila, str. M.V. nr. 93, având ca vecinătăți: fam Ț., fam. B.Î., fam N.Î. și str. M.V.; a luat act că nu s-au solicitat cheltuieli de judecată . Pentru a pronunța această sentința instanță de fond a reținut că reclamanții au solicitat în contradictoriu cu paratul Municipiul Brăila prin Primar, să se constate dreptul de proprietate asupra construcțiilor edificate în Brăila, str. M.V. nr. 93, precum și dreptul de proprietate al reclamanților asupră terenului în suprafață de 522 mp, ca efect al uzucapiunii de 30 de ani. Paratul Municipiul Brăila prin Primar a depus întâmpinare prin care a susținut că soluționarea cauzei în ce priveste constatarea dreptului de proprietate asupra construcției se poate efectua pe cale administrativă prin eliberarea autorizației de construire. Referitor la capătul de cerere privind uzucapiunea terenului, paratul a susținut că reclamanții nu au stăpânit în mod public, deoarece nu există nici un înscris care să dovedească acest lucru și nici nu au stăpânit sub nume de proprietar, întrucât au cunoscut faptul că terenul este deținut pentru altul, proprietarul fiind o altă persoană . Analizând actele și lucrările dosarului, instanța de fond reține a că acțiunea în constatare este admisibilă, deoarece nu se poate uza de calea acțiunii în realizare, atâta timp cât reclamanții se afla în posesia construcțiilor, nu sunt tulburați în această posesie, locuind efectiv în imobilul ce face obiectul dosarului și nu dețin un titlu de proprietate . Interesul reclamanților rezidă în constituirea unui titlu de proprietate asupra construcțiilor pe care le posedă, neavând relevanță în speță daca reclamanta au deținut său nu autorizație de construire la momentul edificării. În temeiul art. 111 C.pr.civ. instanța a admis acțiunea și a constatat dreptul de proprietate al reclamantului V. N. asupră locuinței C1 alcătuită din 3 camere și al reclamantei C. A. asupră locuinței C2 alcătuită din 3 camere și o bucătărie, construite din chirpici, cu acoperișul din lemn, învelitoare din carton, amplasate pe terenul în suprafață de 508,35 mp situat în Brăila, str. M.V. nr. 93. Instanță de fond a constatat că sunt întrunite toate elementele necesare pentru a opera dobândirea proprietății prin uzucapiune, respectiv posesia reclamanților fiind efectivă, exercitată pe tot timpul stabilit de lege și neviciată, și a admis acțiunea și a constatat că reclamanții au dobândit prin uzucapiune proprietatea asupră terenului în suprafață de 508,35 mp situat în Brăila, str. M.V. nr. 93. Împotriva acestei sentințe a declarat recurs paratul Municipiul Brăila prin Primar , invocând nelegalitatea și netemeinicia . Recurentul a motivat că instanța de fond nu a ținut seama de prevederile exprese și imperative ale legislației în vigoare care reglementează dobândirea proprietății prin uzucapiune; conform art. 1837 Cod civil trebuie îndeplinite condițiile ce rezultă din prevederile art.1846-1847 Cod civil și anume exercitarea unei posesii utile. Posesia este utilă daca este neîntreruptă , netulburata, publică și exercitată sub nume de proprietar, conform art. 1846-1847 Cod civil. Reclamanții au cunoscut ca suprafață de teren în litigiu nu le-a aparținut niciodată , motiv pentru care invocă lipsa elementului `` animus`` ce face că cel ce deține bunul, respectiv reclamanții, să nu aibă calitatea de posesori ci aceea de detentori precari. Reclamanții nu au făcut nici o dovadă în acest sens și prin urmare nu pot dobândi dreptul de proprietate prin acest mod. De asemenea, recurentul a mai invocat faptul că imobilul este deținut în indiviziune și nu se poate invoca uzucapiunea contra unui coindivizar; pot constitui obiect al posesiei doar bunurile individual determinate, astfel că într-o astfel de situație nu se poate invoca prescripția achizitivă. Tribunalul, examinând legalitatea și temeinicia sentinței prin prisma motivelor invocate de recurent, a apărărilor formulate de intimați prin întâmpinare, a probelor administrate și a dispozițiilor legale incidente, precum și sub toate aspectele în conformitate cu dispozițiile art. 304/1 Cod de procedură civilă , a constatat că recursul este fondat pentru considerentele de fapt și de drept ce vor fi expuse. În fapt, reclamanții sunt moștenitorii defunctului V.G. care a construit fără autorizație, pe terenul proprietatea Municipiului Brăila, o locuință compusă din construcția C1 alcătuită din 3 camere și asupra locuinței C2 alcătuită din 3 camere și o bucătărie, construite din chirpici, cu acoperișul din lemn, învelitoare din carton, amplasate pe terenul în suprafață de 508,35 mp situat în Brăila, str. M.V.nr. 93., conform Certificatului de moștenitor nr. 81/1960. Având în vedere că nici autorul și nici moștenitorii acestuia nu dețin nici un titlu de proprietate asupra construcțiilor precum și asupra terenului, s-a invocat de catre reclamanți dobândirea dreptului de proprietate prin uzucapiunea de lungă durată, asupra construcțiilor și asupra terenului în suprafață de 522 mp. Acțiunea a fost admisă atât în ce priveste constatarea dreptului de proprietate asupra construcțiilor cât și cu privire la suprafață de 508,35 mp. Recursul declarat de Municipiul Brăila prin Primar este întemeiat în ce priveste constatarea dreptului de proprietate prin uzucapiune asupră terenului. Așa cum a susținut și recurentul în motivele de recurs, în cauză nu sunt îndeplinite condițiile prevăzute de art. 1846-1847 Cod civil, privind exercitarea unei posesii utile, conform art. 1846-1847 Cod civil. S-a invocat de catre reclamanți faptul că au plătit impozitele aferente terenului pe care îl dețin , precum și faptul că recurentul nu a făcut nici un act din care să rezulte intenția acestuia de a-i deposeda și de a-și înregistra dreptul de proprietate asupra terenului în registrul de carte funciară . Aceste aspecte nu pot fi reținute ca elemente ce țin de exercitarea unei posesii utile de catre reclamanți. Mai întâi trebuie reținut faptul că autorul reclamanților a edificat pe un teren proprietatea statului, o construcție fără autorizație, încălcând dispozițiile legale în materia construcțiilor. Dacă în ce priveste construcțiile, recurentul s-a manifestat tolerant și a acceptat să încaseze taxele și impozitele aferente și nu a dorit să iși însușească aceste construcții edificate pe terenul său, iar atitudinea sa de pasivitate ar putea fi sancționată prin constatarea dreptului de proprietate asupra construcțiilor, nu același lucru se poate reține în ce priveste terenul aferent construcțiilor. Reclamanții puteau să solicite un drept de concesiune asupră terenului aferent construcțiilor său, să solicite atribuirea în proprietate contra cost a acestui teren având în vedere că sunt proprietarii locuințelor edificate și recurentul nu și-a manifestat interesul de a le însuși ca efect al dispozițiilor art. 492 Cod civil. Or, invocarea uzucapiunii în condițiile în care se cunoștea cine este proprietarul terenului , precum și faptul că edificarea construcțiilor s-a făcut fără autorizație, deci fără acordul proprietarului terenului, nu are suport legal. Analiza posesiei utile trebuie să se facă prin prisma cerințelor prevăzute de art. 1846 și următoarele Cod civil. Posesia este raportul de fapt între un lucru și o persoană, prin care acea persoană poate face asupră lucrului acte materiale de folosință și de transformare, cu intenția de a supune lucrul la exercițiul dreptului real, căruia aceste acte îi corespund în mod normal. Posesia este compusă din două elemente și anume: un element material, corpus, care reprezintă puterea materială pe care o are o persoană asupră bunului , adică totalitatea faptelor materiale de deținere, folosință, transformare pe care posesorul le poate exercita asupră lucrului și un element intențional, animus, care constă în intenția posesorului de a exercita aceste acte materiale ca și cum ar fi titularul dreptului din care ar trebui să derive puterea materială. În cauză, nu se poate reține o posesie utilă deoarece simplul fapt că reclamanții dețin terenul, este doar o detenție materială , lipsind elementul intențional. O posesie viciată nu poate duce la dobândirea unui drept de proprietate . Dacă s-ar accepta că orice construcție edificată fără drept pe terenul proprietatea statului, duce la dobândirea de catre constructor a dreptului de proprietate asupra terenului, s-ar aduce atingere dreptului de proprietate , încurajând o astfel de practică, ce este contrară legii. Prin urmare, nu orice posesie duce la dobândirea dreptului de proprietate asupra terenului. Intimații au achitat taxe de folosință cu privire la teren și nu se poate considera că prin aceste plăți au făcut acte de posesie utilă cu privire la teren . Instanță de fond și-a întemeiat soluția pe dispozițiile art. 111 Cod de procedură civilă , privind constatarea dreptului de proprietate prin uzucapiune, deși este o acțiune în realizare a unui drept . Constatarea unui drept pe baza dispozițiilor art. 111 Cod de procedură civilă este admisibilă atunci când se contesta dreptul de proprietate deja existent și nu atunci când se tinde la realizarea acestui drept, cum este cazul realizării dreptului prin uzucapiune. Pentru considerentele expuse în temeiul dispozițiilor art. 312 alin. 3 Cod de procedură civilă Tribunalul a admis recursul, a modificat în parte sentința și a respins ca nefondat capătul de cerere privind constatarea dreptului de proprietate prin uzucapiune asupră terenului în suprafață de 508,35 mp situat în Brăila, str. M.V.nr. 93, având ca vecinătăți: fam Ț., fam. B.Î., fam N. I Și str. M.V. A menținut celelalte dispoziții ale sentinței recurate. În temeiul dispozițiilor art. 274 Cod procedură civilă a obligat pe intimați la plata cheltuielilor de judecată în suma de 341,15 lei către recurent.
