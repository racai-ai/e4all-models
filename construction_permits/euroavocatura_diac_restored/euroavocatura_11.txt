Excepția lipsei calității procesuale pasive. Respingerea acțiunii ca fiind introdusă împotriva unei persoane fără calitate procesuală 
Secţiunea: Drept Civil   Prin Sentința civilă nr.5895 din data de 11.04.2012 instanța a admis excepția lipsei calității procesuale pasive a pârâtului și a respins acțiunea ca fiind introdusă împotriva unei persoane fără calitate procesuală. Pentru a pronunța această sentință, instanța a reținut că în cauza reclamantul a solicitat obligarea pârâtului la desființarea lucrărilor executate fără autorizație de construire la imobilul situat în Ploiești, str. C. stabilirea termenului limită de executare a lucrărilor de desființare a lucrărilor de contructie mai sus menționate . În motivarea cererii reclamantul a arătat în fapt ca , prin procesul verbal de constatare și sancționare a contravențiilor nr. .... s-a constatat că paratul a executat lucrări de construcție fără autorizație de construcție, la imobilul situat în Ploiești, str. C., constând în realizare garaj, fără a obține Autorizația de construire prevăzută de Legea nr. 50/1991, republicată. Reclamantul a mai arătat faptul că, paratul a fost sancționat cu amendă în cuantum de 1000 lei, fiind stabilite de asemenea că măsuri depunerea documentației în vederea obținerii autorizației de construire, în baza unei expertize tehnice, până la data de 31 oct. 2009. Se mai susține că la data de 15.01.2010, în urma unui control se constată de catre personalul de specialitate din cadrul Primăriei M. P. că paratul nu a respectat măsurile dispuse prin procesul verbal mai sus menționat, în sensul intrării în legalitate prin obținerea autorizației de construire. Din verificarea bazei de date la nivelul Direcției Generale de Dezvoltare Urbană reiese că nici până la această dată paratul nu a solicitat și nu a obținut autorizație de construire, pentru lucrările de construcție edificate nelegal și menționate în procesul verbal nr..... situate în Ploiești, str. C. De asemenea arăta că , având în vedere refuzul nejustificat al pârâtului de a intra în legalitate prin obținerea autorizației de construire, în temeiul competențele legale ale autorității publice executive privind respectarea disciplinei în domeniul autorizării executării lucrărilor în construcții, s-a promovat prezentul demers judiciar. Potrivit art. 32 alin. 1 lit. b) și alin. 2 din Legea nr. 50/1991. republicată și actualizată, în cazul în care persoanele sancționate contravențional au oprit executarea lucrărilor, dar nu s-au conformat în termen celor dispuse prin procesul-verbal de constatare a contravenției, potrivit prevederilor art. 28 alin. (1). organul care a aplicat sancțiunea va sesiza instanțele judecătorești pentru a dispune, desființarea construcțiilor realizate nelegal. Fața de cele arătate solicită admiterea acțiunii, astfel cum a fost formulată , pronunțarea unei hotărâri prin care să se dispună obligarea pârâtului la desființarea lucrărilor executate nelegal la imobilul situat în Ploiești, str. C., constând în realizare garaj și stabilirea termenului limită de executare a lucrărilor de desființare a lucrărilor de contructie mai sus menționate. În drept - reclamantul își întemeiază cererea pe disp. 1073-1075 Cod Civil. Legea 50/1991, republicată în Monitorul Oficial nr. 933/13.10.2004. modificată. Ordinul nr. 839/2009 pentru aplicarea Normelor Metodologice de aplicare a Legii 50/1991, publicat în Monitorul Oficial nr. 797 din 23 noiembrie 2009. În dovedirea cererii a depus la dosar înscrisuri . În ședința de judecată din data de 28.06.2011 paratul a invocat excepția lipsei calității procesuale pasive având în vedere că proprietara imobilului este numită ..., mama sa, paratul locuind provizoriu în imobilul situat în Ploiești, str. C. depunând la dosar actele de proprietate . La data de 04.04.2012 s-a pus în discuția părților excepția lipsei calității procesuale pasive a pârâtului, instanța rămânând în pronunțare pe excepție . Analizând actele și lucrările dosarului instanță constată și reține următoarele: Asupră excepției lipsei calității procesuale pasive a pârâtului instanță se va pronunța mai întîi potrivit disp. art. 137 c.pr.civ. Instanță reține că potrivit înscrisurilor depuse la dosar numită ... este proprietara imobilului situat în Ploiești, str. C., jud. Prahova, aceasta deținând Titlu de proprietate nr.... Instanța va avea în vedere dispozițiile art. 1 din Lg 50/1991 R care prevăd : " Executarea lucrărilor de construcții este permisă numai pe baza unei autorizații de construire său de desființare, emisă în condițiile prezenței legi, la solicitarea titularului unui drept real asupra unui imobil - teren și/sau construcții - identificat prin număr cadastral, în cazul în care legea nu dispune altfel". Din analiza acestui text de lege reiese că nu pot solicita autorizație de construcție și implicit nu pot răspunde pentru lipsa acesteia, decât persoanele care sunt titularele unui drept real asupra unui imobil - teren și/sau construcții. În consecință, reținând ca paratul, nu este proprietarul imobilului la care s-a realizat un garaj fără autorizație de construcție, instanța va admite excepția lipsei calității procesuale pasive a acestuia și va respinge acțiunea ca fiind introdusă împotriva unei persoane fără calitate procesuală.
